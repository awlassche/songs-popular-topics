


grijpt eenen moedt seer coragieus
den winter is gheleden als nu ter tijt
den somer is hier seer gracieus
de cruydekens die spruyten om ons profijt
die tortelduyue maeckt nu jolijt
int crijt laet sy haer hooren
mijn bruyt wedergheboren
vercoren heb ick u uyt dit aerdtsche dal
te zijn mijn liefghetal
verblijdt u nu alvooren
door't lieffelijck gheschal


den meytijdt is nu comen present
de vijgeboom heeft knoppen in elc quaertier
de wijnstocken hebben nu ooghen jent
en gheuen haren soeten reucke fier
staet op vriendinne reyn van manier
comt hier ghy in persoone
lustighe duyue ydoone
v ghedaent' is schoone lieffelijck en goet
en uwe stemme soet
ghy zijt mijns herten croone
die my verblijden doet


o vriendinne zijt my gherieffelijck
v ooghen als der duyuen ooghen zijn
ende uwe reden is seer lieffelijck
vwe borsten zijn al veel beter dan wijn
ghy hebt ghecreghen dat herte mijn
door dijn schoonheyt publijcke
niemandt is uus ghelijcke
in s'weerelts wijcke gheen schoonder men vint:
noyt gheen alsoo bemint
ghy sult comen int rijcke
want ghy zijt gheestelijck ghesint


wel aen vogels des hemels wijsselijck
wilt alle vreucht bedrijuen aen elcken cant:
want de lieffelijcke berghen prusselijck
die staen met schoone roosen lustich geplant
den rechten wijnstock christus playsant
t'verstant hier af wilt vaten
is comen t'onser baten
bouen maten hy de rancxkens gherijft
die hem zijn inghelijft
dus en wilt hem niet verlaten
maer eeuwichlijck in hem blijft


weest vroyelijck ende verjubileert
ghy dierkens voor ooghen seer delicaet
want siet den bruydegom heeft het verneert
tot sijn vriendinne met lieffelijck ghelaet
haer te brenghen tot hooghen staet
met der daet heeft hy bewesen
sijn reyn liefde ghepresen
ghenesen heeft hy al met sijn dierbaer bloet: maer
het rooseken dat daer
onder doorens verknesen
noch bloeyt in deuchden claer


daerom vrouwe wilt u vercieren nu
met uwe kinderen van godlijcker aert
met witte zijde ommehanghet u
dat is gherechticheyt suyuer vermaert
de gulden keten wel bewaert
[]egaert hebt op vroomhede
omgordt den bandt der vrede
ooc mede den gordel der liefden omvangt
nae den trourinck verlangt
t'ghelooue reyn van zede
daer af sy godt ghedanckt


verciert u met dat edele fijne gout
dat zijn des heeren woorden in dit foreest
en met der peerlen seer menichfout
met menigherley deuchden verciert u eest
salft u met de olye des heylighen geest
den keest smaeckt om dijn versaden:
int water der ghenaden
v baden wilt o zion lieue bruyt
rimpels en vlecken uyt
wascht door s'heeren weldaden
houdt sijns wesens virtuyt


princesse reynicht u van lancx soo meer
soo hy reyn is die u gheroepen heeft
verwachtende uwen bruydegom en heer
met een hope die in het herte leeft
hem int ghebedt stadich aencleeft
dat hy u gheeft in sijn verschijnen
als ander gaen in pijnen
by sijnen vader te wesen verheucht
in een eeuwighe jeucht
daer niet en sal verdwijnen
vrede solaes en vreucht



