


waer toe of ick mijn sin
in lusten vande min
soo licht en los vervallen laet
op een juffrouw te hoogh van staet?
wiens reden en zeden doen vaste blijck
dat men nau haers gelijck
in waerden op aerden
soo schoon sou vinden en daer by soe rijck


was ick van meerder goet
als wel mijn iuffrouw doet
soo had ick hoop dat ick haer sou
verkrygen tot mijn eygen vrouw;
op heden syn reden noch trouheyts kracht
by rijckdom niet geacht;
haer gaven// die draven
nae gelt na goet na staet en hoogh geslaght


al hoe wel dat ick mijn
hou van geslaght te zijn
soo hoogh en eel gelijck als sy
maer 't komt in rijckdom gants niet by
mijn sinnen die minnen haer niet om 't goet
maer uyt een trou gemoet;
door reden in zeden
haer schoone jeught van jonghs is opgevoedt


dewijl mijn iufvrouw heeft
al wat de werelt geeft
dats rijckdom wellust staet en eer
na wil na wensch en na begeer
al heeftse en leeftse na lust daer van
noch schorter yets wat an
mevrouwe dats trouwe
waer in men mijns gelijck niet vinden kan



