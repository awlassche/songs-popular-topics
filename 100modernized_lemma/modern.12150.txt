


salue salue iesu pie
fili dei & mariae
qui de patre sine matre
et de matre sine patre
natus es mirabiliter


salue cuius dulcis vultus
immutatus & incultus
immutauit suum florem
totus versus in pallorem:
quem caeli tremit curia


o quàm largè te exponis
promens malis atque bonis
trahis pigros pios vocas
et in tuis vlnis locas
paratus gratis omnibus


o quàm pauper & quàm nudus
qualis es in cruce ludus
derisorum iocus factus
sponte tamen non coactus
attritus membris omnibus


o mors illa quàm amara!
quam immitis quàm auara!
quae per cellam introiuit
in qua mundi vita viuit
te mordens cor dulcissimum


amor tuus amor fortis
quem non vincunt iura mortis:
o quàm piè me sub cura
tua foues in pressura:
ne mortis morsu vulnerer


quo amore vincebaris!
quo dolore torquebaris!
cum te totus exhaurires
vt te nobis impertires;
et nos à morte tolleres


quid sum tibi responsurus?
actu vilis corde durus!
quid rependam amatori?
qui pro me elegit mori
ne dupla morte morerer


in hac cruce extensus
in te meos trahe sensus:
meum posse velle scire
tuae cruci fac seruire;
me tuis apta brachijs


tuae sanctae passioni
me gauderem interponi
in hac cruces tecum mori
praesta crucis amatori
sub tua cruce moriar


da cor cordi sociari
tecum iesu vulnerari:
nam cor cordi similatur
si cor meum perforatur
sagittis improperij


o maiestas infinita!
o egestas inaudita!
quis pro tanta charitate
quaerit te in veritate
dans sanguinem pro sanguine?



