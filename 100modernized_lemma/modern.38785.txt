


ick heb ghedraghen wel seven jaer
een hert vol droefheyt alsoo waer
hoe sal ick dit ontcomen?
gheneyghlijckhet mijn dick verleydt
dat heb ick wel vernomen


doen ick eerst in de weerelt quaem
begeerlijckheyt dat ick vernam
al tot wellust der sinnen
als ickt niet creegh ten was geen deegh
dit voel ick noch van binnen


mijn teere jonckheyt was soo snoot
(hoe wel't noch niet is in mijn doodt)
sen kost niet zijn ghelaten
sy socht veel meer dant haer was eer
vermaeck al boven maten


ick scheen onnosel op dat pas
door swackheyt teer maer nu tghewas
de crachten heeft ontsteken
soo voel ick strijt breedt ende wijdt
tot zonden en ghebreken


ick had de zonden al ghedaen
al eer ick wist watse my schaen
nu wil ick leeren sterven
sien in mijn gront waeruyt dat comt
de wont mijn sielsverderben


princen de gront die leyt so diep
de vyant (doe de mensche sliep)
die heeft sijn zaet gaen saeyen
alsmen insien 'toncruyt ghemien
wiens hert en sal niet schreyen?



