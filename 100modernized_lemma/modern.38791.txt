


soo wie wel doet als hy vermach
sal gods ghebodt bewaren
sal godt hem in den jonghsten dagh
in glorie verclaren


soo wie dat godts ghebodt bewaert
die sal den vader minnen
die godt bemindt die wordt verclaert
al in sijn ziel van binnen


hoe dat hy altijdt leven moet
door graty (nae vermeughen)
in liefde reyn en diep ootmoet
hy sal in godt verheughen


de liefde die en denckt geen quaet
nu noch tot geender uren
al ist dat sy hier wordt versmaedt
van aertsche creatueren


versmaetheyt is die ons verclaert
die niet versmaet wil wesen
bewijst te zijn van sulcker aert
dat liever is ghepresen


de deught en wordt vercreghen niet
dan in verduldigh lijen
die hier recht wil verheughen siet
moet int lijden verblijden


int lijen is een groote vrucht
wie dat niet wel can draghen
tis hier den tijdt dat die eens sucht
en lijdt al sonder claghen


och herten dit ghedachtigh zijt
die hier in zijt ontbleven
begint verwint 'tis meer dan tijdt
aensiet u bruygoms leven


prins siet hoe christus heeft gheleeft
die voor u heeft ghestreden
tis tijdt dat ghy de zond begeeft
die leeft in uwen leden



