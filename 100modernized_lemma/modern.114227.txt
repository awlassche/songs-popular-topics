


siet den heer is wegh ghetoghen
nae den hemel opghevloghen
sit nu in ons vaderlandt
aen sijns vaders rechte handt
waer hy weder uyt sal comen
om tot hem ons opghenomen
in te leyden in sijn rijck
nu gheluckich hem ghelijck


dit gheluck sal u gheworden
is 't dat ghy tot hem u porden
opwaerts heffen blijft 't ghesicht
in een salich hemels licht
is 't dat gh' in het hof des heeren
innich gaet met hem verkeeren
worden daer met hem ghemeyn
in een hert van sonden reyn


tracht die lochtheydt te ghewinnen/
die u ziel breng dickwels binnen
in dat huys van alle vreught
daer godts aenschijn 'tal verheught
doet 'tgheloof seer in u leven
hout u hert altijdt verheven
in 'nen soeten minnebrant
aen den heer altijdt verpant


laet dat nederwaerts noot dalen
daer niet anders is te halen
als bedrogh en valschen schijn
hier en naermaels alle pijn
'thert te eel u is gheschapen
om beneden vreught te rapen
om te vruten in het slijck
door de gratie godt ghelijck


wilt ghy dan zijn wel beraden
gaet met allen hert versmaden
bant uyt u ghedachtenis
al wat dat godt niet en is:
laet in u hem heerschappijen
die alleen u kan verblijen
die alleen is 't ware goedt
dat vervult ons groot ghemoet


iesv slaet op ons u ooghen
wilt ons hert tot u verhooghen
comt ons door u hemels licht
jonstich altijdt in 't ghesicht:
om tot u ons op te wecken
nae den hemel op te trecken
dat wy in dit tranen dal
u ghenieten onsen al



