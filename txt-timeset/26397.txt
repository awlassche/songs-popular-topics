
    
      
        Hoort, hoe 't gaet te Ghendt, gent,
        't Welk elcken es bekent:
        Die voormaels triumpheerden,
        Al met ghewelde wreet,
        Van moede heet,
        Zonder bescheet,
        En ander persequeerden,
        Lyden nu zelve leet.
      
      
        Hembyze moeste gaen zaen,
        Door al zijn valsch vermaen,
        Dat hy hadd' helpen stellen
        Teghen den Prince wijs;
        't Subtijl advijs
        Smalt haest als ijs,
        Het waren al rebellen,
        Die hem gaven den prijs.
      
      
        Dathenus obstinaet, quaet,
        En coust hem gheven raet,
        Noch al zijn ruyters mede,
        Noch capiteynen fijn,
        Up dat termijn;
        Het moeste zijn
        Dat hy zoud ruymen de stede,
        Of hem naecte groot ghepijn.
      
      
        Kerckbrekers menichfaut, staut,
        Roovers van zelver en gaut,
        Waer zydy nu ghedoken?
        Dat ghy u hooft laet vlien.
        Ghy moetet zien,
        Rijckdom voor dien
        Haddet, 't was zoo ghesproken,
        Ghy en durft den tant niet bien.
      
      
        Capiteynen loos, voos,
        Met uwen crijchsraet boos,
        Hoe laetty u vertruven
        Ulier alder cornel?
        Door u opstel,
        Met moede fel,
        Meende vooren te schuven
        Een ander grendel wel.
      
      
        Waer zydy ruyters fray, gay?
        Die spraect zonder dilay:
        ''t En waer gheen spel van minnen
        Dat Hembyze zaude deur;
        Lijf, goedt daer veur,
        Tot elcker heur,
        Al zoudy al ontsinnen,
        Ghy en hebbes gheenen keur.'
      
      
        Wat mach hem helpen schier, hier,
        Dat hy ded' breken fier
        Kercken en cloosters reene,
        Daer Gods dienst wiert ghedaen,
        Naer schriftuers vermaen;
        Door zijn bestaen
        Gods volck ghebrocht in weene,
        Hy heeft oock loon ontfaen.
      
      
        Myghem, die 't accoort stoort,
        Ende alle quaet gaeft voort,
        Waer zydy nu ghevaren?
        Dat ghy als een trawant,
        Met moede quant,
        En wreect zijn schant,
        Maer zelf blijft in beswaren
        En hy moet ruymen 't lant.
      
      
        Ryhove, als een fraey man dan,
        Veel heeren vanghen can,
        Hemlieden noemde verraders,
        Moght wel draghen zulck last;
        't Ghemeente en past
        Op zulck een gast,
        Zoo ghy ander zijt beraders
        Betaelt God zulck met bast.
      
      
        Ryhove en Myghem staut, baut,
        Heeft menich ghemaect benaut,
        Den Visch ghebroght in 't lyden,
        En Jacob Hesselynck,
        't Docht hemlieden rynck
        Noyt zulk een dynck,
        Zonder sententie intyden
        Hy hemlien beeden hynck.
      
      
        Ghy, Catholijcke goet, vroet,
        En hanght an zulck ghebroet,
        Al verandert de wachte;
        Dat ghy moet waken ruut
        Tooght overhuut
        Noord, oost oft zuut
        Dat ghy by daghe noch nachte
        En past op haer dispuut.
      
      
        Ghy, capiteynen net, bet,
        Adels met gheel het let,
        Hadd' vlien moghen bedyncken,
        Dan dus u wachte schoon
        Niet al ydoon
        Te laten noon,
        Ghy en vischt niet meer metter zyncken
        U volck, noch uwe persoon.
      
      
        't Es nu al verschoof, roof,
        Ghy en hebt niet meer gheloof,
        Daerom moet nu al waken
        Dat niet en was begheert,
        Al was 't expeert,
        't Welck niet en deert,
        Want zulcke in alle zaken,
        In 't rooven hem niet gheneert.
      
      
        Oorlof al op dit pas, ras,
        Naer dat ick laetstmael las
        Zalder noch vele loopen
        Naer haerlier meester ruut,
        Den auden druut,
        Menighen guut,
        Veel mochten 't noch becoopen,
        Want de kersse en es niet uut.
      
    
  