
    
      
        Men wil wel sechgen van soemer tijt
        als tuinen lechgen wtspruiten wijt
        soe machmen vruechdich gaen hant aen hant
        met sin lief Iuechdich al oevert lant
        Ick geloef het Is waer lustich Ist daer
        maer swinters claer wort meer vruechden geplant.
      
      
        nae korten daegen siet men nu veel
        haeken en Jaegen als vrijers eel
        om te gaen spreeken haer lief bekent
        Of thart sou breeken door liefde blent
        want tfrijen seer fier heeft dan goen tier
        elck souckt dan schier te houwen exsoelent.
      
      
        Als dan seer strange ons bliven bij
        de vriese lange soe siet men blij
        met groete hoepen de vristers soet
        en vrijers loopen al metter spoet
        met schaetsen opt ijs en rijen om prijs
        waerdeerdens wis weeten wiet beste doet.
      
      
        Coeninck te speelen menich nu tracht
        sonder krackeelen wordt vruecht voerpacht
        de kopper tijden koemen oeck aen
        om sonder mijden te gast te gaen
        want het Is oepen hof al maeckmet wat grof
        daer comt niet of twort wt genuecht.
      
      
        Men siet taefels oeck welbeset
        met schoene waefels pankoecken vet
        oeck lecker wintge drinck mon dan wel
        men speelt van brijntge of ander spel
        deen komt voer mom, dander houdt voer stom
        men sprinckt eens om, diskoert moet wijken heel.
      
    
  