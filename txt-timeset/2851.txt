
    
      
        Met woerden goedt spraeken sij soet
        Doen werden sij In gelaetden
        O venes goddin ons toch behoet
        en quaemen vrij daer men aten
        doen waeren sij daer wel bekent
        aldus Ist met spijt In als gewent
        en seyde wij sullen haestelijck gaen
        maer beyden tot den dach quam aen.
      
      
        Doen sprack daer een al van haer twee
        Komt laet ons gaen voertrecken
        die liefde Is hier niet gesien
        maer beginnen met ons te gecken
        daer quaemen soe veel roever voer
        die klapper man clopte aen die duer
        Wilt gij mijn niet In laeten dan
        Want ick ben pieter de klapper man.
      
      
        Veel dronke ruyers quamen daer In
        Ick secht u plaen tis waer gebuert
        veel koluers brochten sij daer In
        en hebben de vellen aen sticken geschuert
        noch dansende met een dochter schoen
        wat kreech sij daer tot haeren loen
        Een gadt Int hoeft hier wel op let
        dat hadt sij van de ruyers loen.
      
      
        Prinse hier wel op let
        let op sulcken saeken
        die gaen te bier met ringen vier
        nae veenes werck sij haeken
        maer sij voerlaeten op dit pas
        gelijck dydoe vaen eeneas
        en hebben soe groete schande gedaen
        met de speelman niet meer uit ruyen te gaen.
      
    
  