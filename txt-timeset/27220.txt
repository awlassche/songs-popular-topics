
    
      
        Ick ben vol droefheyt nacht en dach
        om een Ionckurouwe / <+in> dees lansdouwe
        dat comt door haer schoon ooch-opslach
        als ick aenschouwe / dees reyn kersouwe
        myn hert is my doorwont om haer persoone
        veel deuchtsaemheyt beleeft
        dees maecht ontfanghen heeft
        wt tshemels throone
      
      
        Kende sy wel myn liefd oprecht
        die Ick haer draghe / tot alle daghe
        sy sou my als dienstwillich knecht
        sonder versaghen / door myn behaghen
        haer lieflyck wesen soet maeckt my vol vreuchden
        dees Ionckurou goedertier
        is myn hert een plaisier
        in eer en deuchtden
      
      
        Een blomken is sy delicaet
        seer net besneden / vol eerbaerheeden
        ghelyck den schoonen dagheraet
        die met claerheden / schynt hier beneden
        sy is my een trisoor / vool van sucaden
        wou dit maechdelyck graen
        my als dienaer ontfaen
        tsou haer niet schaden
      
      
        Neemt dit in danck princeslyck greyn
        meerckt of myn schryuen / moet by u blyuen
        want ghy syt die Ick int hert meyn
        wilt druck verdryuen / laet troost beclyuen
        ghestadicheit verwint in liefden gloedich
        och liefste onbesmet
        verhoort ees myn ghebet
        thoont een hert goedich
      
    
  