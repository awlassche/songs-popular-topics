
    
      
        Onse handen wy mit onschult wasschen/
        Van die Werlt seer onreyn:
        Wy die eerst Aerde unde asschen/
        Wt een bloet ghemaeckt sijn ghemeyn:
        Deur Adams sonden ghestorven/
        Verganckelijck geworden is:
        Al wat vander Aerden is verworven/
        Moet tot Aerde wederkeeren ghewis.
        Den hoop' is gantsch verloren/
        Eewich vermaledijt/
        Der Slanghen Saet ghy sijt:
        Die niet wedrom en wert herbooren/
        (Int Woort) deur den Soon gevrijt/
        Godes stemme niet en hooren/
        Die de Waerheyt seer benijt/
        Moet wis in sonden versmooren/
        Betert u die can/ t'is meer dan tijd.
      
      
        Dat Hemelsche beloofde saet/
        Dat den Wyve toe worden gheseyt/
        Sal t'Hooft der Slanghen quaet/
        Vertreden in sijn vromicheyt:
        Dat Wijf is Jerusalmen booven/
        Die ware Mensche was sijn eysch:
        Welck Christus noempt sijn Moeder/ die ghelooven/
        Unde versaeckt gantsch alle vleysch:
        Dat verstant moet hier voor wijcken.
        Daer die Mensch in heeft ghemist/
        Deur den Gheest des Antichrist:
        Die Waerheydt heeft Godt laten blijcken/
        Die langhe tijt was berooft/
        Die over de loghen kompt strijcken/
        Van den kleynen werdt sy ghelooft:
        Des Werlts moet sal beswijcken/
        Haer betrouwen werden gheklooft.
      
      
        Der van boven is komen beneden/
        Is het Woordt des Vaders raemt/
        Vleysch wordende voor ons heeft gheleden/
        Den Soon des Menschen ghenaemt.
        Sijn vleysch is vanden Hemel komen/
        Dat Broodt dat ons t'leven gheeft/
        Is die spijs die wy ons beromen/
        Voor die Werlt hijt gheven heeft:
        Maer die Waerheyt werdt voor looghen
        Gheholden deur den boosen Gheest:
        Die noch ghelooft werdt meest/
        Daer die Werlt in werdt bedroogen/
        Van die Hoer/ die rijdt op't Beest/
        Die hen schenckt al haer vermooghen/
        Als een Coninginne lang' gheweest:
        Die wt haer Nap drinckt schoon voor d'ooghen/
        Werdt betoovert mit incuyscheyt/ leest.
      
      
        Och werlt hoe sydy dus blindt/
        Dat ghy Jesum niet en ghelooft/
        Unde betrouwt der sonden Kindt/
        Een Soone des Duyvels/ t'Hooft
        Van alle Teghen-Christen/
        Die Eerste-gheboren verclaert/
        Van die oyt die Waerheyt misten:
        Die loghen heeft hem ghebaert/
        Ey Slanghen saet vol nijts/
        Ey Viandt der Waerheyt bloot/
        Die de vrede-Booden doot/
        Die mit den Heylighen veel strijts
        Hebt gheholden/ den roos ghespaert/
        Die victorie mit veel jolijts/
        Den Camp ghewonnen onwaert:
        Maer t'is om een weynich tijts/
        Dat Asser sal bucken voort Swaert.
      
      
        Die oprechte werdt nu deurvuyrt/
        In den Oven der Ellenden smaeckt/
        Als Goldt van der Aerden gepuyrt:
        Deur t'vervolch wtvercoren ghemaeckt/
        Siet dat ghy nu bidt unde waeckt:
        Ghy Wysen hebt hier op acht/
        In liefden Immertoes blaeckt/
        Neempt'in dat Rijck mit kracht:
        Want niemandt anders en macht/
        T'Rijck der Hemelen ontfaen:
        Laet u dit ter herten gaen/
        Helpen wt dat boose gheslacht/
        Gheloofdy Christi Leer/
        Soo haest u/ want het wert Nacht/
        Raeckt aen gheen dooden meer:
        Het toekommende verwacht/
        Reynicht u daer teghen seer.
      
      
        Ja suyvert u/ werdt Heylich ghy Vrouwen/
        Die de Waerheydt ontfanghen hebt:
        Ghy Mannen voedt u betrouwen/
        Die na Jesum verlanghen hebt:
        Gheen onreyne (laet u puyren/
        Van hoy unde stoppelen al)
        En mach int Huys Godts gheduyren:
        Dat opghericht werden sal/
        Dat is den Berch des Heeren/
        Zion/ die Stadt bereydt/
        Die nu vertreden leydt/
        Daer Israel toe sal keeren/
        Unde begheren in te sijn:
        Godt in haer prysen unde eeren/
        Als Coninghen unde Priesteren fijn:
        Die mit Christo sullen regneeren/
        Unden drincken den Nieuwen Wijn.
      
      
        Ghy Kinderen wt den Gheest ghebooren/
        Leert meer waerheydts unde wijsheydts/ want
        Al hebdy ooghen unde ooren/
        So is kleyn noch u verstant:
        Dus laet u dit onderwysen/
        Leert aen die Creaturen stom/
        U Verstant wilt loven noch prysen/
        Maer wast op tot dat olderdom/
        Soo suldy niet ontbreecken/
        Van kraft ter booser tijdt/
        Alst u ghelt inden strijdt:
        Maer na der wijsheydt streecken/
        Vol vreese des Heeren bout/
        Soo suldy voorsichtelijck spreecken/
        In der kennissen sijn mennichfout.
        Verstaen des Sathans treecken/
        Wijsheydt soecken verde boven Gout.
      
      
        Wilt u selven nu wel aenmercken/
        Of ghy u daghelijcks Broot eet:
        Ondersoeckt al uwe wercken/
        Proeft u Gheloove unde weet/
        Waer in ghy u hebt becommert/
        Wat ghy meest hebt gesocht:
        Uwen Gheest hebt ghy beslommert/
        Uwen tijt quaelijck deur-ghebrocht.
        Bereydt u nu tot den loon/
        Vervultet Woort O Thoorn Eder/
        Vliet Mesech unde Keder/
        U gulden Roose komt seer schoon:
        Dijn voorleden Heerschappye/
        Dat Koninckrijck/ Jerusalems Troon/
        Onse Moeder die Vrye/
        Lieve strijdt om sulcken Croon:
        Want sulcken vreuchde was vye.
      
      
        O Zion vaet aen den Beecker/
        Drinckt-se wt dra sydy wijs:
        U Gheloof staet op't onseecker/
        Alle vleysch tot des Heeren prijs:
        Ghy moet schynen te verwaten/
        Alle Volckeren sijn een spot/
        Van't vleysch eerst heel verlaten/
        Gheacht in u betrouwen sot:
        Als Sara/ u Gheloove moet
        Schynen onmoghelijck/ siet:
        Alle vleysch blijft dit onbediet/
        Hieromme sterft int bloet:
        Betrouwt in u Jonckheyt niet/
        Want u dat beletten doet/
        Dat u baringhe niet en gheschiet:
        Maer in d'oldtheydt suldy bevroet/
        Verlost werden van't verdriet.
      
      
        Verblijdt u ghy Onvruchtbare/
        O Zyon maeckt vrolijck ghewach:
        U Soonen sult ghy int clare/
        Zevens baren op een Dach/
        Sonder wee ter selver tyden/
        Gheluckelijck mit veel ghewins/
        Sal die Heer u ghebendyden/
        U Huys gheven vol ghesins:
        Wilt nu uwe Tenten witten/
        Streckt dijn Laeckenen lange uyt:
        O wtvercoren Bruyt/
        Ghy sult in grooter hitten/
        Wtbreecken aen weersyden saen/
        U Saet sal den Heydenen besitten/
        Haer erffenisse ontfaen:
        Dit machmen wt gheen vleysch vitten/
        Dan alleen deur Godes Geest verstaen.
      
      
        Der Heer heeft langhe ghesweghen/
        Smaet unde lyden ghedult:
        Tot sy t'olderdom hebben verkreghen/
        Unde sijn Leden sijn vervult/
        Een Volck wil hy verwerven/
        Vol Gheloofs unde subieckt/
        Neempt waer dan dat verderven/
        Hoe-wel het nu vertreckt:
        Sijn Arm sal hy wtghestreckt/
        Laten gaen over al het Lant/
        Wt-treen als een Gigant/
        Die groote Stadt besoocken:
        Die nu stoltlijck teghens hem spreeckt/
        Tot hy Zyon heeft ghewroocken/
        Die nu soo leelijck wert bevleckt:
        Dat kan die Toovenaers hoop koocken/
        Die oyt t'Licht hebben bedeckt.
      
      
        Der Heere heeft sijn hant verheven/
        Die Basuyn laten blasen snel:
        Sijn knechten alle beschreven/
        Mit dat teycken van Israel:
        Haer Lampen doen bereyden/
        Mit Ciragie na synen eys
        Die de Schapen wt die Bocken wil scheyden/
        Vonnisse holden mit alle Vleys/
        Noyt grouwelijcker ghepeys/
        Deur die Werlt klincken sal/
        T'hert daer van ontsincken sal/
        Unde voor s'Heeren Woort schuylen/
        Och oft uwer veele wist/
        Seer jammerlijcken huylen/
        Als ghy wt moet suypen den gist:
        Want breecken sullen uwe Suylen/
        Unde vertreden werden als mist.
      
      
        Wy Ghetuyghen alle ghelijcke/
        Sullen staen int Oordeel swaer/
        Teghens Armen unde Rijcke/
        Die Godts Woordt betuycht is claer:
        Ja oock van stede tot stede/
        Is die Waerheyt wel bekendt:
        Maer stooten van hen den vrede/
        Die van boven werdt ghesendt:
        Hoe wil dit nemen endt/
        Wilt u verwonderen al/
        Als Godt af-donderen sal:
        Want Esau ghy Engienen/
        Dat eyndt deser Werlts Knecht/
        Moet Jacob die minste noch dienen/
        Als Godt dat Oordeel wt-recht:
        Al hebdy herten als stienen/
        So suldy doch werden gheslecht.
      
      
        Ghy Hemelen sijt dit indachtich/
        ghy Aerde hoort alle ghelijck:
        Is Christus een Koninck waerachtich/
        So moet hy oock hebben een Rijck/
        Die den Hemel heeft inghenomen/
        Aen Godts rechter handt sit ter tijt/
        Dat hy wederom sal komen/
        Vertreden sijn Vianden nijt:
        Die hem als een Voetbanck wijt/
        Sal gheleydt sijn seer bevreest/
        Deur eenen hooghen Gheest:
        Die op Aerden wt sal schaffen/
        Seer wondelijck ick mien:
        Die Werlt sal hy komen straffen/
        Om die ongheloovighe Lien.
        Sy ghelooven gheen Heylighen int baffen/
        Voor sy Miraeckelen en sien.
      
      
        Der Koninck boven alle Heeren/
        Wilt den sin wtslorpen ris/
        Moet noch (verstaet) regneeren/
        Want het hem al onderworpen is.
        Hier tusschen werdt sijn Volck bereydt/
        Dat Rijck int Gheloove ghehecht/
        Het Huys Jacobs verbreydt/
        Dat int laetste werdt opgherecht/
        Als die Propheten verbreyden/
        Esaias/ Micheas vermelt/
        Daniel/ Esdre vertelt/
        Hoe Jacob van Esau sal scheyden
        Die twee Werlden: dus siet/
        Des Menschen hant tusschen beyden/
        Meer en seg Ick u niet/
        Laet u gheen vleysch verleyden/
        Verstaet wel mijn bediet.
      
      
        Dit roepen die Boden te vooren/
        Die Wachters slaen gheluyt:
        Unde laten haer stemme hooren/
        Eer dat het Oordeel gaet uyt:
        Die Engelen bitterlijck weenen/
        Dattet Aertrijck so klachlijck staet:
        Die Knechten Godts suchten und' steenen/
        Over t'grouwel unde t'groote moordaet.
        Men siet wel hoe dattet gaet/
        Gheen recht gheschiet int Landt/
        Die Boosheydt heeft d'overhandt:
        Want wie hem van den quaden keert/
        Den Heere vreest alleen/
        Der wert van die Werlt verheert/
        Bloot gheschoren tot den Been/
        Ja der niemandt heeft ghedeert/
        Der werdt mit voeten vertreen.
      
      
        Die Prince wilt vreesen sijn Wet/
        Die u ooren te hooren gheeft/
        Unde ooghen in u voorhooft set/
        Op dat elck voorsichticheydt heeft/
        Der't al voedt en leert in alle staten/
        Meent ghy/ der het al verlicht/
        Dat hy u onghestraft sal laten?
        Hoewel hy deur die vingeren nu sicht:
        D'Oprechte moet bloeyen int bedieden/
        In sijn tijt vrede ontfaen/
        Die langher duyrt dan die Maen/
        Heerschappen onder alle Lieden/
        Die op haer nu sijn ghestoort/
        Sullen haer noch eere bieden/
        Groot lof van segghen voort:
        Want Godts wil moet op Aerden gheschieden
        Die Ooren heeft te hooren die hoort.
      
    
  