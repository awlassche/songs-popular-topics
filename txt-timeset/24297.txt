
    
      
        Hoe salich sy sijn/ hier in dit dal
        Groot ende smal// die den Heer vreesen al
        Comt roept hy/ mijn wtuercoren ick sal
        U siele wel bewaren
        Want ghy sijt mijn lief ghetal
        Met bly gheschal// maect gheen misual
        Al eest dat u tserpent eens stal
        Ick en sal u niet verlaten
        Maer comen u te baten.
      
      
        Den armer gheest/ soect hier noch daer
        Daertsche goet eenpaer// maer deeuwich hier naer
        Te beeruen/ dwelck haer
        Den Heere oock sal gheuen
        Salich sy sijn/ int openbaer
        Sy sullen voorwaer// God sien seer claer
        Met sijn heerlicke schaer
        Hier van soo staet gheschreuen
        Byden vader int leuen.
      
      
        Salich sijnse die arme kijn
        Van gheeste fijn// in elck termijn
        Tsijn die vrienden seyt Christus mijn
        Ick sal u siel ghenesen
        Themelrijck dat is voor dijn
        In desen schijn// dus treckt een lijn
        Bewaert mijn woort voor medecijn
        Soo sult ghy sijn ghepresen
        Salich soo sult ghy wesen.
      
      
        Den rijcken/ die soecket goet
        Met sinnen onvroet// dat vergaen moet
        Dwelck hy vergaert al met onspoet
        Den roest die salt noch eten
        Ghierich is hy/  als eb en vloet
        Dwelck den vyant doet/ bitter als soet
        Daer hy om verteert/ sijn vleesch zijn bloet
        Door ghiericheyt onghemeten
        Daer hy is me ueseten.
      
      
        Prince hier om is der armer geest
        In swerelts foreest / vrolijcker meest
        Dan den rijcken/ smaect wel den keest
        So ghy hier muecht aenschouwen
        Salich sijn sy/ vry sonder tempeest
        Haer herte dat eest den Heere vreest
        Al worden sy ghepluct/ ende gheteest
        Sy willen den Heer betrouwen
        Op sijn woort willen sy bouwen.
      
    
  