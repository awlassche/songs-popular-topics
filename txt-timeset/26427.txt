
    
      
        Ghendsche Leeuwen, uut blamen
        Bekeert uliên nu zaen;
        Den Conync naer betamen
        Wilt wesen onderdaen,
        Oft uliên zal verraden
        Orainge, boos en fel,
        Oick weeren Gods ghenaden,
        Zoo 't haest zal blijcken wel.
      
      
        Hy doet nu 't volck wijs maken,
        Desen boosen bloet-hont,
        Hoe 's Conyncx volc ter wraken
        Voor Ghendt ter zelver stont
        Quamen, om al te dooden:
        Mans, wijfs, kinderkens cleyn.
        Het was anders gheboden
        Deur Gods ghenade reyn.
      
      
        De Viconte verheven,
        En d'heer van Montengny
        Hebben bescheet ghegeven;
        La Mote wasser by.
        Elcken Cornel byzonder,
        Hoe dat haerlieder raet,
        En was moorder noch plonder
        Dan om te straffen het quaet.
      
      
        Voor Corterijck, de stede,
        Heeft elck cornel ghevraeght,
        't Voetvolck en ruyters mede,
        Met moede onversaeght:
        'O vroom soldaten, wilt hooren,
        Een stede groot en sterck
        Zal ons te nacht behooren
        Al deur des Heeren werck.'
      
      
        Als wy in stede commen,
        Den Conync dan begheert
        Dat wy als den vrommen,
        Ons zouden tooghen expeert;
        Rooven, moorden en branden
        Laet ons dat schuwen al;
        Want elck daer voor in handen
        Twaelf maent gaeyge hebben zal.
      
      
        Zoo zijn zy ten twee hueren
        In hoymaent, den achtsten dach,
        Van Corterijck ghereyst vueren,
        Daer 't menich herte aenzach,
        Tot 's morghens naer den dryen,
        Als deur reghen en wint
        Elc haecte naer verblyên,
        Zoo wie den Conynck mint.
      
      
        Montegny, zeer ydoone,
        Ende La Mote coen;
        Elc verliet zijn peert schoone
        En spranck in 't veste doen.
        Manue en wilde wijcken,
        Noch capiteyn Quintijn,
        Tot neghen moght men kijcken
        Aen die ramparden fijn.
      
      
        La Mote clouck van daden
        Heeft eenen 't hooft gheclooft:
        Hy heeft die palysaden
        Van twee berders berooft:
        Montegny onverdroten
        Hem daer clouck presenteert,
        Deur zijn caussens gheschoten,
        Als crijghsman noch triumpheert.
      
      
        Fy, ghy vervaerde bouven,
        Die op 't bollewerck doen stont,
        God, die moet u bedrouven,
        U vieren ghy van daer vont.
        De canonniers, vul schanden,
        Zaghen elck naer een gat,
        Als ghy ons volck saeght branden
        Te Royghem, voor die stadt.
      
      
        Hoe durfdy u vermeten,
        Ghy dwase menschen blent.
        Als dat ghy hebt ghesmeten
        Van Ghendt elck Malcontent;
        Dat ghy ten zelven tyden
        Hemliên hebt ontjaeght
        Een veendel root van zyden,
        Ghy wert van God gheplaeght.
      
      
        Ghy moest doen wel bekennen,
        Al was 't dat u verdroot,
        Hoe ghy onsliên saeght rennen,
        Ontsiende cruyt noch loot.
        Den buyt van uwer eerden
        Vilden wy, zoo ghy ziet,
        't Voet-volck en ooc ons peerden;
        Ghy en dorst uutcommen niet.
      
      
        Bekent Gods wrake, gheneghen
        T'uwaerts met allen wreet,
        't Quaet were in den wegh ghecreghen
        Al ons soldaten breet,
        Dwelck God al liet gheschieden
        Om uliên meer te slaen;
        De misdaet van ulieden
        Moet meerder straffe ontfaen.
      
      
        's Conyncx legher ghepresen,
        Als hy hem noch vertoocht
        Voor u stadt, wilt cloucker wesen,
        En zijt toch niet benoocht.
        Wilt u zeer staut vermeyden
        Om uut te commen snel;
        Naer u eyst dat wy beyden
        Als t' Inghelmunster wel.
      
      
        Corterijcke vercoren
        Hem zeere verjolijst
        Dat ghy tot zijn orboren
        Zijn beesten mest en spijst.
        U coeyen mogt mer coopen,
        Elc om eenen ducaet,
        Wijn en boter met hoopen;
        Het zelfde onsliên aenstaet.
      
      
        O Ghendsche Maecht, wilt weenen,
        Deur u groot misval;
        Zy soucken u vercleenen
        En te rooven van al.
        Die heeten u te bewaren
        Zullen u maecken schu;
        Kerckbrekers, zulcke scharen,
        Scandalizeren u.
      
      
        Oorlof, Nederlant ydoone,
        Van Kersten-rijck den fleur:
        Neempt exempel nu schoone
        Als ghy zijt in doleur.
        Den Conync blijft ghetrauwe,
        Die hem noyt af en weect;
        Die gheweken zijt, tooght rauwe;
        Teghen hem niet en steect.
      
    
  