
    
      
        Ghelyck den dagheraet
        Hem lustich openbaert
        Des morghens inden oosten,
        En compt vry onvervaert
        Die tsnachts waren beswaert,
        Deur syn claricheyt troosten:
      
      
        Alsoo word mynen gheest
        Oock verfraeyt aldermeest
        Deur u reyn minlyck wesen:
        En u bruyn oochskens claer,
        En u schoon blondich haer,
        Cunnen myn pyn ghenesen.
      
      
        Ghelyck den suyden wint
        Die Flora seer bemint,
        Int suetste vanden Meye
        De bloemkens groeyen doet
        Diemen siet overvloet
        In bosch, berch en valleye:
      
      
        Alsoo can uwen sanck
        En u schoon aenschyn blanck
        Myn swaricheyt verdryven,
        En doen my met jolyt
        In desen sueten tyt
        U gratien beschryven.
      
    
  