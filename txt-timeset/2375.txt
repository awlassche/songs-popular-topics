
    
      
        Quelende ziele wildi u keeren
        Te smaeken Godts soeticheyt /
        Ghij moet ierst lijden leeren /
        Ende daertoe zyn bereyt /
      
      
        Om de werelt te verlaeten
        Met herten ende zin /
        Dat hemels is suldi vaeten /
        Ende doen een groot ghewin.
      
      
        Neempt u meyninge waer /
        Leert uwen wille breken /
        U herte sal daernaer
        In liefden heel onsteken.
      
      
        Is u de liefde ghegeven /
        Ghij hebt eenen grooten schadt:
        Vrolyck moochdi leven /
        Ghij staet inden rechten padt.
      
      
        Die geen liefde en heeft/
        Die is hier levende doot/
        Zeer luttel hij daerom gheeft/
        Al ziet hij yemant in noot.
      
      
        Hij houdt hem vereenicht met Godt /
        Die hem tot liefden stelt:
        Hij onderhout Godts gebodt /
        Die de sonde doet ghewelt.
      
      
        De werelt sal u haeten /
        Wort ghij in deuchden sterck:
        Weest ghij heel ghelaeten /
        En maecter aff geen werck.
      
      
        Laet de werelt vaeren /
        Zy is den doot fenyn /
        Haer vrintschap ende kaeren
        Doen der zielen groote pijn.
      
      
        Die de werelt kint /
        Zeer haestelyck hijse vliet /
        Want hij claer bevint /
        Dat zy is min dan niet.
      
      
        Die de werelt beminnen
        Met haer pomperijen sot /
        In hen verstant van binnen
        Zullen zy worden bot.
      
      
        Die dit Liedeken dichte /
        Vloot vander werelt boos /
        Want met claeren ghesichte
        Sach zy haer treken loos.
      
    
  