
    
      
        Elisabeth, 't Wijf van Sacharias,
        Die is verlost van eenen jongen Soone,
        Soo rassche als den tijdt verloopen was;
        Dit hooren al die in de buerte woone,
        En altemael de Vrienden van 't geslaght,
        Die bieden haer geluk, en looven meede
        Den Heer, om dat hy op haer heeft gebraght
        Seer grootelijk al sijn barmhartigheede.
      
      
        Op d'aghsten dagh, soo is het ook geschiet,
        Dat men het Kindt souw' na de Wet besnijden,
        En na sijn Vaêr men 't Sacharias hiet.
        Elisabeth en wil dat geensins lijden,
        En seydt, het moet Joannes sijn genaemt.
        Sy seggen weer, niemant van uw geslaghte
        Heeft sulken naem: daerom het niet betaemt,
        't Sal wesen best sijns Vaêrs bescheyt te waghte.
      
      
        Den stommen Vaêr, wel wetende de saek,
        Een Schrijf-boek eyst, en gaet Joannes schrijven,
        En datelijk krijght hy weerom sijn spraek,
        En seydt, sijn naem die sal Joannes blijven:
        Een yegelijk die wordt nu seer bevreest,
        En seydt, wat sal dit Kindt nogh voor een weesen?
        Sacharias, vervult met d'Heyl'gen Geest,
        Als een Propheet, heeft Godt den Heer gepreesen.
      
    
  