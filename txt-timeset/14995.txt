
    
      
        Foey Don Jan! al u bedryven
        Staet voor God en mensch beschaemt,
        Hoe t oock wesen mach genaemt,
        Al u doen kan niet beklyven;
        want u neen dat is u ja:
        'tWelc dan is u meesters schae.
      
      
        Al u veynsen en u smeken,
        Hoe 't mach wesen op gepronckt,
        Is als 'tvier nu gansch ontvonckt,
        Al u Spaensche loose treken
        Syn soo klaer nu aenden dag
        Als de Sonne schijnen mach.
      
      
        Bastert zijt ghy van natueren,
        Bastert zijt ghy in Gods kerck,
        Bastert vintmen al u werck,
        Basters doen niet lang kan dueren,
        Bastert sterft hy die al om
        Gaet in basters wegen krom.
      
      
        Sond' op sonde gaet ghy hoopen,
        Sondig is u doen en laet,
        Ghy gaet met de sond' te raed'
        Mette sonde sult ghy loopen
        In des sonds verderffenis;
        Want de sond 'sdoots oorsaeck is.
      
    
  