
    
      
        Myn lijden draege ick verborgen /
        Besloten in mijnen gront /
        Van savons totten morgen
        Worde ick daeraff ghewont.
      
      
        Mensche en wilt niet claegen /
        Ick ben met u int verdriet /
        U lyden dat help ick draegen /
        Sonder my en condy niet.
      
      
        Heere leert mij doch sterven /
        En my selven gheheel uutgaen/
        Alle wellusten derven /
        Als ghy lief hebt ghedaen.
      
      
        Mensche wilt bekinnen
        U crancheyt ende sonden groet /
        Dan sal ick u van binnen
        Suyveren voor myn doot.
      
      
        Heere wilt doch by my wesen
        Ende inder noot bystaen /
        Soo sal myn ziel ghenesen /
        En myn trueren zyn ghedaen.
      
      
        Mensche wildi my behaegen/
        Doet u selven ghewelt /
        Om u cruysken hier te draegen /
        Soo ick dat hebbe ghestelt.
      
      
        Heere ick sal my booghen
        Onder den wille dyn /
        Ende hier gherne ghedoogen
        Droefheyt / lyden ende pijn.
      
      
        Mensche ick heb u verheven /
        Mijn weelden zyn in u:
        U memorie heb ick u ghegeven /
        Om op my te peysen nu.
      
      
        Mijn verstant wil ick u schincken
        Jesus myn toeverlaet /
        Doet my op u dincken/
        Ende wachten van alle quaet.
      
      
        Mensche ick hoore u spreken/
        Ick aensien uwen wille goet/
        Compt wasschen al u ghebreken
        In myn preciose bloet.
      
    
  