
    
      
        Als ick de liefde eens mach spreken,
        So is mijn harteken met vreught bevaen,
        En ick hier vry ben, van die ghebreken,
        Soo vloedt der minne vloedt also zaen.
      
      
        De liefde moet ons leytsman wesen
        Al tot den Vader door de Soon bereyt,
        Die hier nu leeft in liefde ghepresen,
        Door 't minnen wordt hy in gheleyt.
      
      
        In de over-hooghe Triniteyt:
        Een oorsprong sonder alle begin,
        O clare simpele eenicheyt,
        Daer alle dingen swemmen in.
      
      
        O eenich een ghy staet soo bloot,
        Van alle namen onbevaen,
        Waer mijn Ziel doot in uwen schoot,
        Zoo waer mijn trueren al ghedaen.
      
      
        O eewich ongeschapen goet,
        Geeft my beken in dijn aenschijn,
        Wat ghy de liefste vrienden doet,
        Die in v hooghste minne zijn.
      
      
        Ghy zijt: dat rijck der Zielen mijn,
        Gheen hert en kant ghenoech verstaen,
        Weest mijn onthout, gheeft my vande wijn,
        Der minnen, daer ghy haer in doet baen.
      
      
        Die Engelen die, daer boven zijn,
        Zy bernen  al, inder minnen gloet,
        Want zy aensien, v soetste aenschijn,
        In volheyts liefd', in liefde soet.
      
      
        Zy zijn in vaste sekerheyt,
        Aen uwe hooghste minne goet,
        En daer en is geen anderheyt,
        Men pleeght daer liefd' in minne vroet.
      
      
        De Seraphinnen zijn soo verklaert,
        Door't hooghe minnen in v aenschijn,
        Och waer in my dat licht ghebaert,
        En mocht ick haer ghenoten zijn.
      
      
        Prince ghy zijt, diet murch verteert,
        Ghy zijt der Siele medecijn,
        Ghy zijt al dat mijn Siel begeert,
        Och mochtse daer in verslonden zijn.
      
    
  