
    
      
        WAt heeft de min niet wonders in haer wercken
        Ghelijck bemercken,, Can die haer beproeft
        Verheugen oft bedroeft,
        Maer selden compt u blijschap van haer hant,
        Als t'hert vol liefden brant
        Op die u schijnt van buyten te beminnen,
        En niet van binnen,, In het hert gheplant.
      
      
        Ghelooft niet licht wat dat de vrijers couten,
        Die hun verstouten,, t'Meest en acht ick niet
        Als snellen wint die vliet:
        Philander quamp wel voor-maels by my staen
        En sprack van min my aen,
        Maer al sijn smert die hem poocht tot dit claghen,
        Sijn meertsche vlagen,, Die nu sijn ghedaen.
      
      
        Ghy sedt u hert op die u schijnt te minnen
        Met al sijn sinnen,, Doch ten is maer schijn
        t'Ghestreel en al sijn pijn:
        Oft dat hy somtijts stort een diep gesucht,
        Ten is maer val gerucht,
        Het dobbel hert als ghy se maer wilt achten,
        Schept uyt sijn clachten,, Roem en sijn ghenucht.
      
      
        k'En sedt voordaen mijn hert niet meer tot vrijen
        t'Sijn sotternijen,, k'Houw my nu alleen
        Soo raeck ick uyt t'gheween:
        Wech wech ghy clappers gaet vry henen nu,
        Ick ben u clappen mu,
        Claeght, mint, en spot soo langh vry met een ander;
        Tyter, Philander,, k'Segh de min-adiu.
      
    
  