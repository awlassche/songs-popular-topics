
    
      
        Peyst o mensche tot alder tyt /
        Dat gij maer stof der aerden en zijt /
        Weest ootmoedich zonder veysen /
        Want ghij moet uutter werelt reysen.
      
      
        Wilt u doch in tyts bekeeren /
        Ende inwendighe deuchden leeren:
        Gaet u leven ondersoeken
        In allen uwer zielen hoecken.
      
      
        Ghij moet al sterven dat weetty wel
        Al valt u quade natuere rebel:
        Wacht u van alle quade /
        Ende bidt Godt om ghenaede.
      
      
        U werken en hebben niet ghedocht /
        Altyt hebdi wellust ghesocht /
        In zinnelycke saeken
        Hebdi u willen vermaecken.
      
      
        Die creaturen hebdi bemint /
        Tot hem was u herte ghesint/
        Nochtans ghevoeldi van binnen
        Dat ghij Godt behoorde te minnen.
      
      
        Alsmen u van penitencie sprack /
        Dan socht u lichaem zyn ghemack /
        Ten wilde hem niet versterven /
        Noch zynen wille derven.
      
    
  