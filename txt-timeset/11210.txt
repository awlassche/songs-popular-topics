
    
      
        CHristen Broeders weest nv verblijt
        Nae dien ghy doch geroepen zijt
        Wt seer vele gheslechten
        Maect v des boosen leuens quijt
        Ende wilt sonder mijden vechten
        Als vroom knechten. //
      
      
        Wy hebben gheen strijt int gemeyn
        Tegen vleysch ende bloet alleyn
        Maer moeten ons verstercken
        Tegen die hooch Regenten certeyn
        En geesten die in de locht wercken
        So wy mercken.
      
      
        Die Stadt is seer lustich en goet
        Maer sy int verneren leyt, ter spoet
        Sal ic daer noch in comen
        Maer daer om gestreden zijn moet
        Dat heb ick (die niet en wil schromen)
        Wel vernomen.
      
      
        Al sy ick vast in mueren gheleet
        Tis om de Waerheyt, ick wel weet
        Stadts erf sal ick noch wesen
        Deelachtich, maer tpat is niet breet
        So wy dat in Esdra ghepresen
        Claerlijck lesen.
      
      
        Tis maer eens menschen voetbreet wijdt
        Hier water, vyer op dander zijdt
        O Heer rechtet mijn ganghen
        Voor sDuyuels getier my beurijdt
        Na v staet alle mijn verlangen
        Wilt my ontfangen.
      
      
        O Jacobs wormken onuersaecht
        Den strijt doch vromelijcken waecht
        Met des gheestes sweert schoone
        Na den berge van Syon iaecht
        Om daer te ontfangen de Croone
        Van Gods Soone.
      
      
        Oorlof aen Broeders Susters fijn
        My dunct het moet gescheyden zijn
        Beueel v God ten tijden
        Tot dat wy in sVaders rijck deuijn
        Comen, daer salmen niet meer lijden
        Maer verblijden.
      
    
  