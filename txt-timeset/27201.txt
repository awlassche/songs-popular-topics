
    
      
        Schoon edel greyn myn lieff alleyn
        ghy staet in thert vercoren
        dus ick v bemin van herten reyn
        sult ghy myn leed verhoren
        op dat ick mach vreucht orboren
      
      
        Want gheen lieuer ick ter werelt en vant
        noch met oghen mach aenschouwen
        en ghy syt schoon lief my een costelyck pant
        op v is dat ick bouwe
        en dus wilt my syn getrouwe
      
      
        V lipkens root v handekens blanck
        v oochkens die v vercieren
        v keeltghen gelyck een orghel clanck
        gaet beter als een liere
        also schoon syn v manieren
      
      
        V vriendelyck wesen en lachende mont
        daer toe v soete taele
        v armkens blanck v borstkens ront
        verciert het altemaele
        en verheucht my sonder faelen
      
      
        Ick en weet ter werelt amoreuser niet
        die by v mach gelycken
        het welck geschiet aenmerckt dit siet
        oock in al v practycken
        die v geensins en beswyken
      
      
        Orloff wel schone Princesse goet
        ick moet van v gaen scheyden
        t'welck sal geschieden al metter spoet
        en wilt toch den tyt verbeyden
        dat wy ons weer gaen vermeyden
      
    
  