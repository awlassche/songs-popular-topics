
    
      
        K' EN soeck maer allen dach
        Te buysen, en te slicken,
        Soo lanck 't verdriet,, my niet,,
        En schort in mijnen sack:
        VVanneer my maer en mach
        Gebeuren ronde sticken,
        Gaen ick met lust,, na rust,,
        In mijn gewoon ghemack;
        Maer somtyts val in 't vuyl
        Als 't my schort inden buyl,
        Dan staen ick inden Huyse,
        By mijn Knuysen,
        Heel beschaemt,
        Ende van jder word' gheblaemt.
      
      
        k' VVas gister noch onstelt,
        k'Creegh als een Popelsye,
        VVanneer dat ick,, met schrick,,
        Sagh Leyntjen inden hoeck:
        VVant ick en had geen gelt,
        Sy waeren met hun drye,
        'tVVas Lyseth,, Jeleth,,
        En scheet schier in mijn Broeck;
        Ick pysden wat gedaen,
        Om desen schamp t' ontgaen,
        Ick deÃª hun lustigh drincken,
        Klincken,, schincken,,
        Om het meest,
        Mijnende dat waer volle feest.
      
      
        Ick veynsden my als stom,
        En wel te deegh beschoncken,
        Het Lichaem kranck,,door dranck,,
        En voeghden my tot slaep:
        Ick hoorden datter som
        Seer loegen om mijn roncken;
        Terwylen docht,, ick mocht,,
        Hun croonen als een Aep:
        Ick nam mijn gaet in d'hant,
        En maeckten my van kant,
        Ick wenschten sulcken kueren,
        Kosten dueren,
        Nacht, en dach,
        VVant ick hun liet daer voor 't gelach.
      
    
  