
    
      
        Wilt inden gheest ontspringhen
        En singht dit Liet plaisant
        T' sal u wat vremts by bringhen/
        Scherpt daer in u verstant/
        Oorlogh is op gheresen/
        Onder die voghelen saen/
        Teghen den Arent ghepresen/
        Maer sal haer wederstaen.
      
      
        Van d' Bemer-wouts ghevoghelt/
        Is d'oorlogh eerst begost/
        Sy waren met nijt ghevloghelt/
        En met rebelli ghedost/
        Haer becken ginghen zy scherpen/
        Teghen den Arent koen/
        Nae keus sy hem verwerpen/
        Vant d'Bemers wout seer groen,
      
      
        Den Arent heeft ghecreghen/
        Den keus om keyser te zijn/
        Die Meeuwen vreesden daer teghen/
        Door onweer op den Rijn/
        Sy hebben haer boden ghesonden/
        Seer neerstigh ouer al/
        Om haer vrienden te verconden/
        Haer aenstaende misval.
      
      
        Die Meeuwen licht van pluymen/
        Vreesden voor onghemack/
        Sy wouden sonder versuymen/
        Bewaren t' Hollants lack/
        Dus hebben sy met pers wasi/
        Den Oyvaer onbejaert/
        Daer toe ghebracht helaci/
        Dat hy d'wout heeft aenvaert.
      
      
        Met haest is hy ghevloghen/
        Naer d' Bemers Wouts ghewest/
        En heeft om eer te ploghen/
        Verlaten zijnen nest/
        Hy is Coninck ghecoren/
        Van voghelen ongheacht/
        Die hem noch sullen verschoren/
        Qualijck is hy bedacht.
      
      
        Sy hebben ghemaeckt verbonden/
        En vast accoorden siet/
        Om den edelen Arent in gronden/
        Te smijten/ dit bespiet/
        Den Specht met die Nacht- Ulen/
        Rauen en Roecken met/
        En willen voordaen meer schuylen/
        Onder zijn vloglen net.
      
      
        Den koeck-koeck hier beneuen/
        D'accoort van weerden hout/
        Den putoir hier verheuen/
        Stem roept uut d'lis benout/
        Helpt ras/ dit zijn losen
        Den Oyvaer die ghy hebt/
        Int Bemers Wout Coninck ghecosen/
        Van vreesen hy ontschept.
      
      
        Die hanen onweer craeyen/
        Sy doruens niet bestaen/
        Maer willen haer eerst beraeyen/
        En sien hoet sal vergaen/
        Die voghelkens cleyn van lijuen/
        Singhen daer heel perplickt/
        Ghy moet den Oyvaer verdrijuen/
        Eer hy ons al op slickt.
      
      
        Den Kieken-wou is gheweken/
        Siet vanden Oyvaer/
        Hy meynde met loose treken/
        Hem meester te maken daer/
        En vande wildernissen/
        Die daer ligghen ontrent/
        Maer den Sperwer sonder missen/
        Dee hem wijcken ten eynt.
      
      
        Die Rauen en de Roecken/
        Hem meest daer hulpe bien/
        Sperwers in eenighe hoecken/
        En worden daer niet ghesien/
        Maer blijuen den arent ghetrouwen/
        Met raet en al haer macht/
        Den Valck met zijn scherpe clouwen/
        Veel vyanden versmacht.
      
      
        Den Craen wilt hem niet baren/
        Te zijn des Oyvaers vrient/
        Sijnen eedt wilt hy bewaren/
        Die tot t'Rijcx welvaert dient/
        den Struys wel van gheboorten/
        Wilt niet meyneedich zijn/
        Hy laet met zijn consorten/
        den oyvaer in pijn.
      
      
        Den Griffoen is oock comen/
        Ghevloghen int duytsche lant/
        den Oyuaer mach wel schromen/
        Door zijnen beck picquant/
        Hy compt om t'assisteren/
        den Arent metter daet/
        Teghen des Oyvaers braueren/
        Ghewelt en boosen haet.
      
      
        Den Oyvaer met zijn machten/
        die hy daer heeft int velt/
        Met zijn Adrensche crachten/
        En sullen met haer ghewelt/
        den Arent niet ontrecken/
        Sijn Macht en Ouerheyt/
        Maer sal zijn vleuglen uut strecken/
        En wreken d'boose feyt.
      
      
        des Oyvaers Heerschappijen/
        Sal hy brenghen in roet/
        Sperwers aen alle zijen/
        Bespringhen hem metter spoet/
        Waer sal hy henen vlieghen/
        den Griffoen hier op let/
        Heeft zijnen Nest sonder lieghen/
        Bycans al om beset.
      
      
        Hy heeft in zijnen sinne/
        Te suyueren sonder laet/
        die Web der Coppespinne/
        Uut d'Oyvaers nest seer quaet/
        Hy sal siet sonder mincken/
        den nest houwen voor buyt/
        En d'eyren die vuyl stincken/
        Sal hy daer worpen uyt.
      
      
        den Griffoen sonder stouwen/
        Sal thoonen forts en cracht/
        dus wacht u voor zijn clouwen/
        Ghy voghelen ongheacht/
        Hy sal oock met verschricken/
        die Meeuwen die daer zijn/
        Uut d'Oyvaers nest xxx picken/
        Met zijnen beck ten fijn.
      
      
        Ghy voghelen wilt cesseren/
        Te maken meer ghecrijt/
        den Arent sal triumpheren/
        Behouden velt en strijt/
        Zijn macht en heerschappije/
        Sal hy houden t' is claer/
        dus laet des oyvaers partije/
        En volght den Arent naer.
      
    
  