
    
      
        MOedighe Nimphe van veele vercoren,
        Sijdy tot mijne elende gheboren
        Dat ick moet lijden dit swaer verdriet
        Dat ghy ghestadigh voor my vliet
        Mijn jeught helaes moet gaen verloren
        Soo ghy my weygert u gheniet.
      
      
        Trodtst ghy Diana in suyvere leden
        Daer om en hebdy in 't minste gheen reden,
        Dat ghy u thoonet soo straf en stuer
        Sijt ghy een vrouwe van natuer,
        Soo thoont aen my oock vrouwe seden
        En maeckt my 'tminnen niet soo suer.
      
      
        Anders soo souden mijn jeughdighe sinnen
        d'Walen en dolen door t'vierigh beminnen
        Want door de stralen van u ghesicht,
        Is in mijn ziel den Brandt ghesticht
        Soo dat ick niet en can beghinnen,
        Ten sy ghy mijnen druck verlicht.
      
      
        Sien ick u lieffelijck mondeken blosen
        Schoonder dan verssche ontluijckende roosen
        En veel soet dauwender als den dach
        Met een seer vrindelijck ghelach,
        Dan denck ick t'gheen ick heb verkosen,
        Is weert dees tranen en gheclach.
      
      
        Sien ick u vlammende lichterkens branden
        Druck ick u sachte sneeu-wittighe handen
        Merck ick u blakende borstiens ront
        En u schoon hayr goutstralich blont,
        Waer in mijn ziel met soete banden
        Leyt slavich tot der doodt ghewont.
      
      
        Denckende mocht ick dees schoonheyt genieten
        Lijden noch moeyte en sou my verdrieten
        Ick soude my als Leander spoen,
        Om u ghetrouwen dienst te doen,
        Al waert mijn bloet oock te vergieten
        Als ick mocht crijghen eenen soen.
      
      
        Princerse laet my dees jonste verwerven
        Anders soo moet ick al levende sterven
        Weyrt van u ziele dees droeve schandt
        Doet uwe slaef eens onderstandt
        Wilt niet sijn ziel soo vroegh onterven
        Die stadich in u liefde Brandt.
      
    
  