
    
      
        Cornelyae wilt toch eens drae
        mijn u dienaer troest geven
        waer Ick lech off stae vroech ende spae
        es mijn hert u beneeven
        met liefde ben ick duerwont
        Dat heeft gedaen u rooder mont
        dies Ick nacht noch dach en rust
        om dat nae mijn lust
        u schoen maeget mach genaken
        dat gij mijne liefde blust
        die gij doet soe vierich blaeken
        waer Ick, doch van u gekust.
      
      
        Kessels geslacht gij hebt die macht
        wilt u tminwaerts voervveeren
        Op mijn woert acht doer liefien kracht
        Zal Ick u altoes eeren
        en constant getrouwe sijn
        ontfangh mijn In u armkens fin
        die als snee wit sijn en schoender
        Gelick Is u eedel persoene
        volmaeckt In gemeins soekondich
        die gij verre spant de kroen
        van die Ick oeit sout hertgrondich
        willen kiesen mijnen loen.
      
      
        Lenaerten sal hier In dit dal
        doch anders geen beminnen
        off doer misval bitter als gal
        sal hem die doet voerslinnen
        Vant u persoens Is sin begeert
        anders niet als op duecht en eer
        hij heeft sin hert op u gestelt
        dus hem troest geeft niet meer en quelt
        Soe mach hij doer lieft eendrachtich
        eens met u werden voerstelt
        Daer toe hij aen roupt aendachtich
        die sulcks heeft in sijn gewelt
      
      
        Stoeters prinses sal sijn maetres
        Geduerich liefde dragen
        Tsy waer sij Is die schoene daer
        Sal altoes nae haer Jaegen
        om tgeen sij voer hem heeft voerklaert
        en dat sij Is meer prijsen waeert
        Zal hij haer dienen met oetmoet
        en presenteren haer tot lljf en goedt
        alle dat In sijn voermoegen Is
        comen mach in lijf en bloet
        Daer mee sij haer sal genougen
        hoop Ick die nimphe soet.
      
    
  