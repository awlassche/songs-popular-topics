
    
      
        N'En man die een quaedt wijf heet
        Die isser qualijck aen,
        Want al wat s'hem op 't lijf leet
        Dat moet hy onder staen,
        Schueren, schrobben, wieghen, vaghen,
        Of hy crijght het hert vol slaghen,
        Isser niet qualijck aen?
      
      
        Noch is het al veel beter
        Te trouwen een quaey griet,
        Als wel een lichte kleter
        Die gheerne vremden siet,
        Want die kroont den man met horens
        Ghelijck hooghe scherpe torens,
        Is niet groot verdriet?
      
      
        En die n'en quaden man heeft
        Is oock ghenoegh gheplaeght,
        Die gheerne by de kan leeft,
        En nievers naer en vraeght;
        Drincken, tuysschen, kijven, knorren,
        En ghegheslaghen noch te worden,
        'T is te veel by een.
      
      
        En noch sou sy al swijghen
        Dat hy maer wercken wou,
        En sien den kost te krijghen
        Voor kinders ende vrouw,
        Maer ydel buycken, korsel sinnen,
        Veel te slaen, en luttel winnen,
        Can niet 't samen staen.
      
      
        Om in gheen krackeel te vallen
        Wat ick u raden sou,
        (Dit dunckt my best van allen
        Voor man soo wel als vrouw)
        Alle bey onghehouwt te blijven,
        Dan sal d'een noch d'ander kijven,
        Wat dunckt u hier van?
      
    
  