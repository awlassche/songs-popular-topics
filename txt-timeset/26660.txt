
    
      
        Eyn vrolick nu liet
        Tis beter yet dan niet.
        Ho byn ick in dit verdriet?
        Ick en derse noemen nyet,
        Ich hebse lang gefryet.
        Sall ickse moten derven,
        So sall ick van ruwe sterven.
      
      
        Wartoe, wartoe, wartoe
        Van mynnen ick verwoe!
        Wat dyngen dat ick doe
        Van eten, van dryncken ic nyet engroe,
        My is, ick en weit nyet hoe.
        Eya lacy! ic arme bluts,
        Soe jamerlick heb ick dye muts.
      
      
        Dye tyt valt my te lange,
        Myn herte is soe bevangen
        Plats midden in den drangen.
        Ist dat geyn troesten ontfange,
        Ick sterve mitten gangen.
        Ick hebbe wael dusent wecke
        Aldus den block gaen sleypen.
      
      
        Ho come ic in desen moras?
        Ick byn soe quaelick te pas,
        Ick sitte tusschen twee stoelen in dye asse,
        Nochtan soe heb ick geldeken in myn tasse
        Dwilck ick verquys, verquas
        Ende all mit schonen vrouwen,
        Nyet voel en sall ick behouwen.
      
      
        Mer wat ick hale off janck
        Si singet all eynen sanck,
        Si settet my up Hugen banck,
        Mer wat si doit, ic nemt in danck.
        Ick doeget all van kant,
        Ick slacht den luyden van Tuylle
        Voir tgaet gae ic huylen.
      
      
        Ten baet geyn draven off lopen.
        Dye muts moet ick daer knopen,
        Ick byn daer in gecropen,
        Synt Jorys vissop heb ic gesopen.
        Ic byn dar in gedocken,
        Wat listen dat ick soecken,
        Ick blyve plat in den hoicken.
      
      
        Sy holt myn hert so vast,
        Dat is my den meisten last,
        Ic byn oer eyn onwert gast,
        Want sy up my nyet en past.
        Ick slacht den erden quast,
        Ich byn voel nauwer den ich klauwen,
        Ic maech myn hoeft wael krouwen.
      
      
        Hoer herte is alte maele
        Van yser ende van staele.
        Och, sall ick noch langer dwaelen?
        Och ley der doyt, will my doch halen
        All sonder langen dralen.
        Voel liever weer ick doet
        Dan te blyven in deser noit.
      
      
        Myn hert wilt my beswycken,
        Uutten lande will ick slycken
        Ende nummermeer omme kycken,
        Al byn ic arm, ic sall noch rycken.
        Ic will nu van oer strycken.
        Ade, myn uutvercoren,
        Ic en gefs nyet all verloren.
      
      
        Si heft my aen gesien
        Dat ick oer gonste plien,
        Sy en mochtet nyet gesien
        Dat ic van oer sold vlien.
        Sy spraeck: `ten moet nyet geschien.
        Het vint nu alleyns,
        Wy syns geworden eyns.'
      
      
        All om dye liefste myn
        So willick vrolick syn.
        Schinckt in den coelen wyn,
        Ich byn verloest uut alre pyn
        Alsoe het wael is aenschyn.
        Laet spoelen up dye luyte,
        Dye vroude moet all uutte.
      
    
  