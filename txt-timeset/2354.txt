
    
      
        Ick hebbe een lief uutvercoren
        Van een reyn maecht gheboren /
        Jesus is zynen naem.
        Ick soude hem gaerne minnen
        Met herten en met zinnen /
        Waer ick daertoe bequaem.
      
      
        Mensche wilt tot my keeren /
        Mijnen gheest die sal u leeren
        In uwer zielen gront;
        Maer ghij moet u begeven
        Naer mynen wille te leven /
        Soo wordi bequaem terstont
      
      
        Als ick op u heere dincke /
        Myn herteken ick u schinke /
        Tot liefden wel bereyt:
        Maer mijn quade nature
        Valt my rebel ende sture /
        Sy soeckt die ijdelheyt.
      
      
        Leert hier natuere versterven/
        Ende om mynen wille derven
        Al dat u herte lust.
        In uwen gheest van binnen
        Zuldi my dan kinnen /
        En stellen u hert gherust.
      
      
        Doet open Heere myn ooren
        Laet mij u woorden hooren /
        U stemme die is zeer goet:
        Wilt alle myn ghebreken
        In u vyff wonden stecken/
        Die plaetse vind ick zeer goet.
      
      
        Och ziele en wilt niet trueren
        U sal corts troost ghebeuren /
        Strydt vromelyck uwen stryt:
        Ghy moet hier nu lyden/
        Naermaels suldi verblyden /
        By my des seker zyt.
      
      
        De werelt wil ick laeten /
        Ende die sonden haeten /
        Al eest myn lichaem pijn:
        Compt zoete lief vol minnen
        Vangt ghy myn vyff zinnen
        Ick wil u ghevangen zyn.
      
      
        O edel ziele ghepresen
        Mijn weelden zijn te wesen
        In uwer zielen gront:
        En doedij mij geen beletten /
        Ick sal u sondige smetten
        Gaen suyveren terstont.
      
      
        O Lief van grooter waerden
        Ghecomen op deser aerden
        Voor ons sterven die bitter doot.
        Wilt u bitter smerte
        Printen in mijn herte
        Door u ghenade groot.
      
      
        Wilt in mij betrouwen /
        Laet u die sonden rouwen /
        Maeckt een goet propoost:
        Uwen wille moetty laeten /
        Ende u selven haeten /
        Soo suldi vinden troost.
      
      
        O Heere wilt bij mij blijven /
        Doet mijn ziele beclijven
        Mijn herte dat is ontstelt:
        Leert mij tot allen tijden
        Tegen mijn ghebreken strijden/
        En mij selven doen ghewelt.
      
      
        En laetes u niet verdrieten /
        Mijn gracie sal in u vlieten /
        Mijn alderliefste bruyt /
        Ick en sal van u niet scheyden
        Tot dat ick u sal leyden
        Met mij ter werelt uut.
      
      
        Die dit Liedeken dichte
        Met inwendich ghesichte
        Doorsach zij haeren gront:
        Bidt voor haer uut minnen
        Dat zij mach verwinnen
        Haer ghebreken tot alder stont.
      
    
  