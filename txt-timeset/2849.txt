
    
      
        Hoe mach doch Iemant hem voerbliJden
        die sin lief moet derven
        In mijn sertein Is klein Joelit
        Ick suchte meenich werve
        om een alleen die Ick bemin
        iae altijt staet (sy) In mijn sin
        Sij Is diet hert begeerde
        geen liever lief op aerde
      
      
        Ick secht voerwaer en dunck mijn soe
        Dat pijnelick Is om smaeke
        lief te derven ick doet soe noe
        Eijlaes wat wil Ick maeken
        het Is mij eilaecy pijne swaer
        Dat ick nu ben soe lange van haer
        och oft haer niet en deerde
        geen liever lief op aerde
      
      
        Noeit hadde paerijs alsoe lief
        heelenae soe Ick meine
        noeit leander soe voer hief
        heeroe dat eedele greine
        het Is haer voerwaer wel bekent
        nochtans soe laet sij min Int torment
        haer houde Ick In waerde
        Geen liever lief op aerde.
      
      
        Prinse prinsesse al gelick
        mocht Ick haer lief voer krijgen
        geen mens mocht mijn weesen te rijck
        Certein Ick derft niet swijgen
        Ick acht veel meer dat maechdelinck vat
        Dan samsoms eer of kreesyes schat
        sij mach mijn vruecht voer meeren
        geen liever lief op aerde.
      
    
  