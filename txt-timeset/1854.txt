
    
      
        TIs waer ick lijd' mijn lijden,
        En klaech mijn herten leet eylaes ellendich
        Mijn lief doet mijn benijden,
        Dien ick nochtans een vriendt moet zijn uytwendich
        Van dat de sin, op mijn Goddin
        Ghevallen schijnt te wesen
        Waer door de klachten, te meer in mijn ghedachten
        Zijn gheresen.
      
      
        O wonderlijcke plaghen
        Hoe twijffelachtich ist hert vol beroeren,
        Hoe sal ick hier my draghen?
        Wat vreemden krijch komt nu de liefde voeren,
        Ick haet die gheen, die in't ghemeen
        Mijn vriendlijck plach te groeten,
        En my ghestadich, die my dus onghenadich
        Komt ontmoeten.
      
      
        Mijn Iofvrou daerenteghen
        Gedoocht dat haer een ander raeckt te spreken
        En schijnt hem seer gheneghen,
        'T is my eylaes maer al te wel ghebleken:
        Ach jalousie! ach rasernie!
        Ick sach dat voor mijn ooghen
        Wat groote herten, zijn onder sulcke smerten
        Noyt ghebooghen?
      
      
        Ick wenschte dick haer bueren
        Int slaep te zijn, of noyt te zijn gheboren,
        Als s' op verscheyden uren
        Mijn inganck, soo my dochte, wilde sporen,
        Nu woud ick dat, den blixsem hadt
        Mijn ooghen uytgheslaghen,
        Als ick aenschoude, al dat my beroude,
        Mocht behagen.
      
      
        De seghen van u gaven
        Verberght ghy voor my door u wreede sloten,
        Voor my ist al begraven,
        Een ander zijn u jonsten toeghegoten,
        Wiens groot gheluck, mijn grooten druck
        In mijn ghemoet gaet baren,
        Doch so dit leven, mijn Iofvrou lust kan geven
        Ick lijd' garen.
      
    
  