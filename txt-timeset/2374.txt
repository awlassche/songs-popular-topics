
    
      
        Pacientie is soo goeden cruyt/
        Sij is nu int saisoene /
        Want haer cracht en haer virtuyt
        Heeft yegelyck nu van doene.
        Wilt u te plucken spoene
        Dat edel cruydeken goet.
        Sluytet binnen int herte dijn /
        En dinckt het sal eens beter zyn /
        Sterct in Godt uwen moet.
      
      
        Alle die pacientie behoeft /
        Aldus sult ghyse saeyen /
        Troost de ghene die zyn bedroeft/
        Soo sal u Godt oock paeyen /
        En helpen u utten quaeyen /
        Als ghij in lyden zyt/
        Want zoo ghij uwen naesten doet /
        Dat suldi vinden tzy quaet oft goet
        Voor Godt gebenedyt.
      
      
        Wildi pacientie crijgen saen /
        Hoort toe ick salt u leeren /
        Ghij sult die daegelijcx plucken gaen
        Int bitter lijden ons Heeren /
        Wilt u herteken daertoe keeren /
        Met traenen wilt aensien /
        Wat Jesus voor u gheleden heeft /
        Hij is die de pacientie gheeft
        De ghene die tot hem vlien.
      
      
        Al die ompatientich zyn
        In dese droeve tyden /
        Sy doen hen selven dobbel pijn /
        Want iegelijck moet nu lijden /
        Ten baet murmureren noch strijden
        Hout u in Godt gherust/
        Liet elck zyn sondich leven staen /
        Den tyt die soude beteren saen /
        Den honger soude worden gheblust.
      
      
        Die dit Liedeken heeft ghedicht /
        Veel lijdens heeft zy verdraegen /
        Groot en cleyn van alle ghewicht
        Tot in haer oude daegen /
        Zy en willes niemant claegen /
        Dan Godt diet beteren mach:
        Die beste remedie die zy vint/
        Es te peysen ick hebt verdient /
        En dienen Godt nacht en dach.
      
    
  