
    
      
        Laet ons Godt louen / en nu de gracy singhen
        den vader hier bouen / hy ist diet al versiet
        wat wy behoeuen / hy geeft ons alle dingen
        syn goetheyt wy proeuen / syn soetheyt hy ons biet
        met barmhertighe oogen hy nederwaerts na ons siet
        al wt syn hauen / goet
        wel vloeyen alle gauen / soet
        hy is die ons lauen / doet
        met melck en wyn om niet
      
      
        Om ons nateur / te stercken met gesontheyt
        wel op deser uer / met spys en dranck ons voet
        alle createur / alhier in swerelts rontheyt
        al synse stuer / voor ons hy bringhen doet
        hy heeft geschapen al die lyf en siel behoet
        in onser feesten / schier
        weest danckbaer minst en meesten / hier
        hy maeckt ons van geesten / fier
        door weldaet oueruloet
      
      
        Visschen in see / voor ons sy moeten swemmen
        dieren en vee / die op berch en dal syn
        vogelkens mee / voor ons haer laten temmen
        cruyden hoer ree / cryghen haer sonneschyn
        boomen haer reeghen het dient voor ons al fyn
        al wat op aerde / groeyt
        en hier seer fray in weerde / bloeyt
        tot ons te voet te paerde / vloeyt
        te scheep in menichten fyn
      
      
        Ons gerechticheyt noch onser niet behoeft hy
        Om syn maiestyt wil hy oock syn ons Godt
        En is oock bereyt dies hem van herten looft vry
        Om ons salicheyt te geuen tot en lot
        Singt danckelyck dan ende hout syn gebodt
        Hy is een wonderheer
        Hy can ons helpen sonder seer
        Geuen ouer en onder meer
        Van als dat isset slot
      
      
        Prince versint laet ons den vaeder heerlyck
        als kinderen bemindt wel soecken nu voortaen
        Die hem niet vindt hy doolt eylacy deerlyck
        Inde werelt blint noch blyftse heel belaen
        Wilt dit wel verstaen die clopt die sal ontfaen
        Want het niet te deegen is
        Hebben wy niet syn seegen fris
        En wandelen in syn weegen wis
        Tsal ons qualyck vergaen
      
    
  