
    
      
        Leser comt den geest vermaecken
        Al dat aerts is wilt versaecken:
        Want het noyt en versaeyt,
        Noch de ziel niet en fraeyt,
        Alleen naer uwen Godt wilt haecken
        Looft hem jonghe Jeucht,
        En vrijmoedich singht met vreucht.
      
      
        By Iohannes is gheschreven,
        Die by 't Lam stonden verheven,
        Die songhen op den toon
        Een Liedeken seer schoon,
        Voor den Bruydegom sonder sneven,
        D'heele Maeghden schaer,
        Met een stemme soet en claer.
      
      
        Paulus hevet oock ghepresen
        In het vyfde tot d'Ephesen,
        Al waer hy seydt: weest bly,
        In Godt vermaeckt u vrij
        Met liedekens lof-sanck als dese
        Speelt en singht met vlijt
        Godt van als ghebenedijt.
      
      
        Dauid een man na't hert des Heeren
        Als hy hem tot Godt quam keeren
        Om te doen sijn ghebedt,
        Ick bid u hier op let,
        Speelden liedekens 't sijnder eeren
        Op sijn herpe soet
        In gheluck en teghenspoet.
      
      
        Prince hier wt mocht gy bemerken,
        Datmen in vreucht deucht can wercken
        Compt dan vermaeckt den geest
        In Triumph Iesu meest,
        Int goet wilt u den Heer verstercken,
        Nemt danckbaer mijn jonst,
        Oordeelt Liefde en geen Const.
      
    
  