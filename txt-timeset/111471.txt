
    
      
        't WAs middag aan de Zuyder-Zon,
        Als Thirsis, aan een koele bron,
        Dus uytte zyn gedagten,
        In 't afzyn van zyn Roosemond,
        Die hy met smert verwagte.
      
      
        O Schaduw-ryke Streek! hoe zoet
        Doet gy myn teer verliefd gemoet
        Herdenken aan die vreugde,
        Die gisteren in zoo'n Overvloed
        Myn dwynend Hert verheugde.
      
      
        Dit is de plaats, hier is de bron,
        Daar ik gelyk Endimion,
        Gekust wierd onder 't slaapen,
        En met de Suster van de Son
        Mogt suyv're Lusjes raapen.
      
      
        Hier kwam die schoone tot myn tre'en
        Daar ik met afgematte le'en
        In schaduw van dees Elsen
        Te rusten lag, vol zoetighe'en
        Al kussend my omhelsen.
      
      
        Hoe wierd myn min-ziek Hert geraakt?
        Doe ik, zoo lieflyk, wierd ontwaakt
        Door uw serp-zoete Kusjes.
        Ach! lieve Roosemond, hoe blaakt
        Myn Ziel nog door die Lusjes.
      
      
        Dit was het endje van 't Sermoen
        En Thirsis Vreugde-Sang, die toen
        Zyn gaatjes toe ging trekken:
        Op hoop, dat zy hem door een Zoen
        Weer op zou komen wekken.
      
    
  