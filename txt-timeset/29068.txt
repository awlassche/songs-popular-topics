
    
      
        Laet ons toch gaen bekeeren
        laet ons van sonden obstaen
        sinckt op die passie ons heeren
        wat Christus voer ons heeft ghedaen
        doen hy int hoefken ghinck met oetmoet
        badt hy zynen hemelschen vader aen
        van anxte sweeten hy water en bloet
      
      
        Het was om onse sonden
        het moess toch al gheschien
        die Joden als verwoede honden
        quamen Christum den heere bespien
        met vierpannen en tortzen quamen sy ghelaen
        maer Judas den verrader
        heeft den heere met eenen cusse verraen
      
      
        Wien zoeck ghy vrinden ghemeene
        sprack die heere in dat gespan
        sy riepen Jesus van Nazareene
        Christus sprack / ick ben die selue man
        sy vielen daer al ter aerden bloet
        thert tocht hun lieden breken
        want zy vreesden syn stemme groet
      
      
        Doen sy Jhesum hoerden spreken
        soe vloedt dat Jootsche gespuys
        om haer boosheyt te vreken
        leyden zy hem tot Annas huys
        van Annas tot Cayphas werdt hy geleet
        valsche getuyghen dat zy daer sochten
        sy beschuldichden hem vuer Pilatus vreet
      
      
        Pilatus ghinck Ihesum examineren
        mer in hem en vant hy gheen mesdaet
        noctans dede hyten castigtren
        met roeden van die Joeden quaet
        want hy en vant gheen canse totter doet
        noch riepen zy wilt cruycen
        oft wy claghent den keyser minoot
      
      
        Pilatus vreesden die Joden
        te verliesen syn officie goet
        een becken met water heeft hy ontboden
        en wiesch syn handen van donnosel bloet
        dus werdt hy verordelt om ons mesdaet
        syn cruys moest hy seluen draghen
        waer vantmen oyet meerderen smaedt
      
      
        Doen die vroukens van Jherusalem vernamen
        dat Jhesus na den berch werdt geleydt
        sy quamen met Maria te samen
        en hebben hem zeere beschreydt
        Christus seyde vroukens en weent niet om my
        mer beweent v in v kinderen beydt
        want dit Cruys moet ick draghen vry
      
      
        Mer doen hy dat Cruys had ghedraghen
        op syn heylighe bloote lyff
        doen werdt hy daer aen gheslaghen
        met dry plompe naghelen styff
        met dorste was zyn herte verslaeft
        met edick ende met galle
        werdt Christus die heere gelaeft
      
      
        Syn leden beefden hem ter selue stonden
        die liefde bewees haer cracht
        vader daer ghy my hebt in ghesonden
        dat heb ick al volbracht
        sy hooft is op syn recht borst ghedaelt
        hy riep met luyder stemmen
        Adams schult heb ick betaelt
      
      
        Al mach ick van sonden stincken
        riep die morder oetmoedelyck
        O heere wilt myns ghedincken
        als ghy coempt in v ryck
        die heere sprack na zyn aduys
        ghy sult noch heden wesen
        met my int Paradys
      
      
        Orloff om dueght vermeeren
        ghy menschen excellent
        die bitter passie ons heeren
        altyt in v herte prent
        en laetse daer nimmermeer wtgaen
        Godt sal hem tot v keeren
        en naemaels in zyn ryck ontfaen
      
    
  