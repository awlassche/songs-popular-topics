
    
      
        Hoort alle die zyt van Bachus bende
        End hu naer vastenavendt dwynght
        Eer datmen hu de zomer zende
        Doch hu ghelt niet gheel verdrynct
        Maer properlick by maeten schijnct
        Fraey ghezondt wordt ghy ghepresen
        En wat ghy doet, dit overdynct
        Moorghen moet ghy sober wesen
      
      
        Die versmeert nu groot ghelach
        En metten theerlyngh tghelt verdoet
        Daer ghy meer dan eennen dach
        Thuwen huuse by leven moet
        Vroylick huwen durst nu boet
        Theert vougsaemich boven desen
        Hoe ghy tdlyf baldadich voed
        Moorghen moet ghy sober wesen
      
      
        Drooghe kelen by Manieren
        Die zo gheerne by pyntjens poyt
        Souft noch hedent alfve Bieren
        Vry deen danders keerleken ployt
        Rasch om bucht Tot myn oomkens schoyt
        Es hu Credo huutghelesen
        Zwelghet tmaertsbier nu gheloyt
        Moorghen moet ghy sober wesen
      
      
        Die noch Rycke zyt van haven
        Touft nu Venus moy gheCranst
        Laet den theerlyngh dapper draven
        Huwer alder Lustich Canst
        Momt zynght sprynght hubbelt en danst
        Laet ghenouchte zyn gheResen
        Drynct bacxkens huut, Brast ende schranst
        Moorghen moet ghy sober wesen
      
      
        Fraey Joncwyfvekens ende Cnaepen
        Die gheerne vette morseelen smult
        Wilt alshedent wyde gaepen
        Hu buucxkens voor zes weken vult
        Dan natuerlicke blomme huutbult
        Laet hu helpen ende ghenesen
        Doet ghyt niet tword hu tselfs schult
        Moorghen moet ghy sober wesen
      
      
        Pupstekers die om den naeycoorf vechten
        Ende Venus zyn onderdaen
        Wilt den standaert vroylick Rechten
        En bloodshoofts noch int vleeschuus ghaen
        Smetst saussyskens en Coolbraen
        Laet nu soberheyt verknesen
        Drynct int Lyf den Rynsschen traen
        Moorghen moet ghy sober wesen
      
      
        Die om hebben doet den heesch
        En gheerne tlecker keelgat voert
        Eer ghy eit hu laetste Vleesch
        Laet up hu vleesch zyn ghetamboert
        End huwe Blende schuetel Roert
        Nyemandt zalmer omme vesen
        Hu dranck wel buetert ende poert
        Moorghen moet ghy sober wesen
      
      
        Oorlof pier pauwels claeys en philips
        End elck wie hoort ons vroylick Liedt
        Tes in ons buerse zeer groot Eclips
        Want wy en zien der een cruce Niet
        Nochtans al eist Dat zoo gheschiet
        Crancken willen wy droufheyts pesen
        En wesen Rechts vroylick zoomen ziet
        Maer moorghen willen wy wyser wesen
      
    
  