
    
      
        Altsaemen wilt uut minnen
        Mijn geestelic liet verstaen
        Van de hemelsce Coninginne
        Maria is haren naem.
      
      
        Laet ons dese maget prysen /
        En singen van haerder deucht /
        Ende haer alle eere bewijsen
        Met loffsanck ende vreucht.
      
      
        Ierst die ootmoedichede
        Was in Maria soo groot /
        Dat zy van boven beneden
        Trock Godts sone in haren schoot.
      
      
        Met suyverheyt zeer reyne
        Was haer ziele en lichaem verclaert /
        Godt wilde als een kindeken cleyne
        Van Maria worden gebaert.
      
      
        In haer gheloove op deser aerden
        Was zy sterck ende vroom /
        Daerom wilde Godt aenvaerden
        In Maria zyn menscheyt schoon.
      
      
        Haer liefde was boven maeten
        Alle haer crachten ende virtuyt
        Door haer wercken vol caritaten
        Coos haer den Vader voor zyn bruyt.
      
      
        Van alle barmherticheden
        Is zy die moeder altyt.
        Voor ons sondaren hier beneden
        Crijcht zy gracie ende respijt.
      
      
        Laet ons Godts moeder hier loven /
        Ende dienen int aertsche dal /
        Dat zy ons wil trecken daer boven
        Daer eewelyck vreucht zijn sal.
      
      
        O moeder ende maecht ghepresen /
        Tuwer eeren heb ick dit ghedicht:
        In myn ghepeys wilt altyt wesen
        Met u gracie myn ziele verlicht.
      
      
        Presenteert my uwen sone /
        Als ick sal sterven die doot /
        Bidt voor my dat ick dan come
        Inden hemel in Abrahams schoot.
      
    
  