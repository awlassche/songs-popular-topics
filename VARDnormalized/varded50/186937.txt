
    
      
        Nu zal geen zugt, of drift voortaan,
        Om des werrelts ydlen roem te zingen,
        Mij in het harde dringen,
        Of de luid doen slaan.
        o Neen; mijn geest van edler vier
        Ontsteken, stelt de snaren van mijn Lier
        Op aangenamer stof,
        En zingt des Heren Lof.
      
      
        Wie, Heer, uw huisvloer mag betreen,
        Voelt zig van hemelspijz verzaden,
        En erft uw genaden
        Door alle eewen heen.
        Hij schrikt noit, hoe de helhond baft,
        Wiens ziel zig bind aan uwe liefde vast,
        En uw genad' altaar
        Omhelst in doods gevaar.
      
      
        Wel hem, die van uw hand gesterkt
        Zig op die hulpe mag verlaten,
        En al het aardse haten
        Dat elks onheil werkt.
        Zulk een (wat hem alhier ontmoet)
        Leeft, tot uw eer, gerust in tegenspoed,
        En word, na zijne dood,
        o Heer! uw Rijksgenoot.
      
      
        Wie wil dan, om verganklijk goed,
        Dat nietig is, en van geen waarde,
        Aan het stof der aarde
        Binden zijn gemoed?
        Gods rijk in schoonheit onbepaald,
        Word door geen aardse weelde, of schat behaalt.
        Een ziel gehegt aan d'aard
        Maakt zig Gods liefde onwaard.
      
    
  