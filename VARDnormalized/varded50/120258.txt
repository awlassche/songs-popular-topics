
    
      
        DAar is geen leven meer voor handen:
        De kou beklemt mijn ingewanden:
        Maar Christe! Gij verlaat mij niet.
        Gij blijft mij bij, o eeuwig Leven!
        Mijn Ziel, wat moogt gij dan noch beven,
        Nu gij uw rust-plaats voor u ziet?
      
      
        O ziet uw Leids-man u verbeiden,
        Gods Engel, die u naar zal leiden.
        Verlaat dit Huis zo vol van leed,
        Dat gij nu na zijn val ziet hellen:
        Gods trouwe hand zal het eens herstellen,
        Met Hemel-luister overkleed.
      
      
        Ik weet, o ja, gij hebt veel zonden:
        Maar Christus heeft voor u veel wonden.
        Zijn bloed wist al uw dood-schuld uit:
        Dat kan Gods toorne-vuur verdoven
        Voor al die recht in Hem geloven,
        En schenkt het leven tot een buit.
      
      
        De Dood is schrikk'lijk, 'k zal het belijden:
        Maar het Leven staat reeds aan mijn zijde,
        Waar toe mij Christi goedheid nood;
        Die over Duivel, Hel en zonden,
        Nu zegepraalt.  Reis dan, ontbonden,
        O Ziel, na het Leven door de Dood.
      
    
  