
    
      
        Bereid uwe huis: want gij zult sterven.
        O klonk dat altijd in mijn oor!
        Ons lemen vat raakt haast in scherven,
        En niemand weet daar middel voor.
        Al moest mijn sterfuur nu dan wezen,
        Was ik daar toe maar recht bereid,
        Ik had dien dood dan niet te vrezen,
        Waar door de ziel van het lichaam scheid.
      
      
        De knechten, die den Here wachten,
        Omgord, met kaarssen in den brand,
        Doet des Heren uitspraak zalig achten.
        De wijzen maagden, in haar hand
        Met olylampen, wel ontsteken,
        Genoten des Bruidegoms onthaal;
        Terwijl de dwaaze vruchtloos smeken
        Voor zijn gesloten bruidloftszaal.
      
      
        Maar Heer! zal ik mij recht bereiden,
        Bereid gij mij door uwen Geest.
        Dan zal geen dood mij van u scheiden.
        Zijn prikkel word dan niet gevreest.
        Ik wens te leven in den Here,
        Op dat ik in hem sterven mag.
        Dat is het hoogst', het geen ik begeere.
        Kom dan, o dood, vrij dezen dag.
      
    
  