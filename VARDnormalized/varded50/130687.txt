
    
      
        ‘God groet u goede morgen, Herderinne.
        Hoe komt gij zo vroeg in het groene Wout
        Al met uw Schaepjes zo ten velden inne,
        Hier in het fiere groene gras bedout?
        Rust bij de Beken,
        Ik moet u spreken:
        ‘k Verzoek u tot mijn Vrouw.
        Helpt mij maar uit den rouw.’
      
      
        ‘Ag Jonker, staekt dog al uw valse zinnen!
        Ik ben een eerb’re slegte   Herderin
        Die met haar Schaepjes trekt ten velden inne.
        Gaat na het Hof, verandert daar uw min.
        ‘k Blijf bij mijn Schapen
        Om vreugd te rapen.
        Ik ben te slegt voor jou,
        Kiest vrij ene Juffrouw.’
      
      
        ‘Ag schoon Prinses, Edele Harderinne,
        Ag schoonste beeld, verhoord dog eens mijn klagt!
        Ik ben een Jonker die u komt beminnen,
        Versmaad mij niet om dat ik u verwagt.
        Engel geprezen,
        Wilt u mijn genezen;
        Laat varen het groene Wout,
        En kiest een schat van Goud.
      
      
        ‘k Heb veel Lakeyen ende Kamenieren
        Die u het Lijf zullen versieren gaan.
        Daarom wilt uwen min aan mij besteden.
        Engel, laat vaaren al wat u gaat aan!
        Ag Lief geprezen,
        Wilt mijn genezen;
        Ontvangt mijn Trouw te pand:
        Een schone Diamant.
      
      
        Ik zal mijn Lief een zijde kleed doen maken,
        Een rok doorwerkt van het rooder goud,
        En een paar muyltjes van fijn rood scharlaken,
        Met Gouden kanten daar rondom bebout;
        En Parel snoeren
        Die zult gij voeren,
        Op uw hart een fijne Boot,
        Mijn lief, gelijk de Groot.
      
      
        Op uw hoofd daar zult gij een Fontanzie   dragen
        Van schone kant en Goude linten klaar,
        Dat u de vreugd en staat zal wel behagen.
        Engel laat varen al uw Schaepjes maar
        Dan zult gij vuren
        Een Goud Cincturen
        Gebonden om uw Lijf,
        Mijn Lief, tot uw gerijf.’
      
      
        ‘Jonker door al uw zoete minne woorden
        Zo zal ik mijn terstond bereiden gaan
        Uw grote staat die gij mij steld te voren.
        Bedenk u nog eer dat het is gedaan.
        Ik kom ontvangen
        Met groot verlangen
        Uw trouw en eerbaarheid.’
        En Jonker was verblijd:
      
      
        ‘Ik zal mijn Amarant nu te huis gaan halen.’
        Hij gaf haar op de zoete Trouw een kus.
        ‘Zij is de geen die in mijn ziel komt malen.’
        En op haar borsjes blank heeft hij gerust.
        ‘Mijn Lief geprezen,
        Ik ben genezen,
        Verlost van smert en pijn:
        Wellekom moet gij zijn.’
      
      
        Vlegt nu een krans van groene Lauwerieren,
        Van Maegde Palm, Bloemen en groen Kruid;
        Wilt nu den Bruidegom en Bruid versieren!
        Sa Muzikanten, maakt een groot geluid!
        Speld op Schalmeyen,
        Wilt u verbleyen,
        En wenst dat zoete paar,
        Geluk en vreugd te gaar.
      
    
  