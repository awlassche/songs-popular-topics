
    
      
        VErhef, mijn ziel, nu alle uwe krachten,
        Beschouw Gods majesteit met uw gedachten,
        Laat uw eerbiedige bespiegelingen,
        Getrokken van vergankelijke dingen,
        het Onzienlijk Al zo houden als voor ogen,
        Dat gij, op God verliefd, blijft opgetogen.
      
      
        Wat geven u, mijn ziel, de alwaardigheden
        Des groten Gods al rijke stof, en reden,
        Om u tot hem, het Vernoegsaam Al, te keren,
        Die al uw lust, en uitgestrekt begeren,
        Hoe veel, en groot, ook boven uw gedachten,
        Vervullen kan door zijn onmeetb're krachten.
      
      
        God zij uw heil Al wie zich wil verkloeken
        Om buiten God zijn wel-zijn op te zoeken,
        Zal afgemat, niet anders in het ende
        Bevinden, als zijn dwaasheid en ellende.
        Laat dan, mijn ziel, uw heil-lust daar-en-tegen,
        Om God, uw heil, te zoeken, sterk bewegen.
      
      
        In God is het al. Daar moet gij u vernoegen.
        Vergeefs uw zin gewend op alle boegen.
        Die buiten God verzaken wil zijn lusten,
        Zal, onvernoegd, in geen ding konnen rusten:
        En, om en om, dan hier, dan daar heen zwerven,
        Vol ziel-verdried, het eeuwig wel-zijn derven.
      
      
        Wat is, mijn ziel, zelfs hemel, en de aarde
        Bij Gods onmeetbaarheid, van kleene waarde!
        Maar in Gods heil is alle heil besloten:
        Zijn goedheid, die hij zijne gunstgenoten
        Gemeensaamlijk bewijst, zal u meer geven
        Als het grond-genot zelfs van het lieve leven.
      
      
        Alwaarde Majesteit, en zaal'ge Here,
        U, om u zelf, zij de allerhoogste ere,
        Uw heerlijkheid en heeft nog tijd, nog palen,
        Daar al het vernuft in sussen moet, en dwalen.
        Wie kan, o Allerhoogste!  u aanschouwen
        Met sterfelijk gesigt, en het leven houwen.
      
    
  