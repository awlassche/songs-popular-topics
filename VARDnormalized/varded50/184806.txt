
    
      
        Aan het Kruis is God gehangen
        Naakt, vol bloed, en heel doorwondt:
        Van de voeten tot de wangen
        Heeft hij niet een deel gezond:
        Om t'omhelsen al de mensen,
        Ziet syn armen uit-gerekt:
        Hij verkrijgt syn lange wensen,
        Die de liefd' hem had' verwekt.
      
      
        Ziet door-boort syn handen, voeten,
        En met nagels vast-gehecht:
        Liefd' alleen kan pijn verzoeten,
        Die voor God kloekmoedig vecht.
        Jesus laat syn syd' door-dringen,
        Die voor u de liefd' ontsluyt:
        Vijf fonteinen laat hij springen,
        Die uwe boosheid wassen uit.
      
      
        Stenen, Rotsen bersten, beven,
        Als den Heer van alles sterft;
        Om dat hij, die t'al doet leven,
        t'Leven voor de mensen derft:
        En kont gij fijn dood aanschouwen,
        Zondaar, harder als een steen?
        Toont ten lesten eens berouwen,
        Maakt uw hert zacht door geween!
      
    
  