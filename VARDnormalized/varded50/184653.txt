
    
      
        O Zoet! o gelukkig Bethlehem,
        Geheiligd door des Hemels stem!
        Hoe blinckt uwe glans, hoe schoon uwe staat!
        Om u God zijnen troon verlaat.
        Ziet d'Engelsche Geesten
        Aan God tussen beesten
        Lof geven, en dank. Lof geven, en dank.
      
      
        Wij waren tot in den diepsten grond
        Gesmeten door ons Vaders sond':
        Die moest ons strengen rechter syn,
        Rukt zelf ons uit een eeuwigh' pijn:
        In doeckxkens gewonden,
        In liefde verslonden
        Verlost hij den mens. Verlost hij den mens.
      
      
        Hooveerdigen, ziet des vuilen stal,
        De Krib', en hooi, wat wilt dit al?
        Als leren, dat het Hemelrijk
        Gewonnen wordt oodtmoedelyck.
        Uit hert, ende zinnen
        Dit kind te beminnen,
        Zal maken u groot. Zal maken u groot.
      
    
  