
    
      
        Buikgod, die van uwe knechten
        Word zo vlijtig opgepast,
        Door hun lekkere gerechten,
        Daar men gulzig zuipt, en braft:
        Hunne maagen gaan zij wijden
        U ten tempel; en het altaar
        Is de tafel: de offertyden
        Nemen zij nauwkeurig waar:
        Keel, en tanden,
        De offeranden:
        Ieder is een Priester daar.
      
      
        Maar wat hebt gij grote schaaren
        Door onmaatigheid gedood,
        Die dus overladen waren,
        Daar zo veel verderf uitsproot?
        Nimmer zijn zo grote hopen
        Door het bloedig zwaard geveld,
        Als vervreten, en verzopen.
        het Vadsig lijf word vet, en zwelt,
        Als de zielen
        Doods vervielen,
        Gants door magerheid ontstelt.
      
      
        O! gij dwaaze Buikgods slaaven,
        Buik, en spijze zal vergaan,
        En uwe God eens zijn begraven:
        O! hoe zal het dan met u staan?
        Hier zult gij de wormen mesten,
        En bij Vader Abraham
        Is geen drop voor u ten besten,
        In de heete pyningvlam.
        Leert dat mijden,
        Eer dat lijden
        Met den vrek u overquam.
      
    
  