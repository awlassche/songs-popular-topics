
    
      
        De hongersaus is allerbest,
        Waar de spijs behaagt.
        Al was die schoon niet zeer gemest:
        O dat vergoed de graagt.
        Zij is het, die de tanden wet,
        Zo dat een hong'rig man
        Die in een droge korst wel zet,
        En eet 'er hartig van.
      
      
        Ei vraagt eens aan een arbeidsgast,
        Of landman bij den ploeg,
        Of hij niet liever eet, dan vast?
        het Is zelden hem te vroeg.
        Geen rijkaard smult zo smaakelyk
        Van het lekkerste gebraad,
        Als zulken, tot gezondheids blijk,
        Geringe kost verzaad.
      
      
        Wanneer 'er deze saus ontbreekt,
        Dan is de maag in het slot,
        Zo dat wel haast de walge steekt
        Van het beste van den pot.
        Zij maakt ook raauwe boonen zoet,
        Gelijk het spreekwoord leert,
        Zo dat de spijze smaakt en voed,
        En haar de maag begeert.
      
      
        Hoe komt het, dat men goede spijs
        Met lange tanden knaauwt,
        En kieskaauwt, zonder smaak, en vijs?
        De honger is verflaauwt.
        Die trekt straks uit den lekkertand,
        Bij wien zij dien ook vond,
        En maakt het tot een lekkerland,
        Al waar te schaffen stond.
      
      
        Gij brengt wel spijzen op den dis:
        Maar zet 'er honger bij,
        O kok! of smaak ontbreekt 'er wis,
        Aan al die lekkernij.
        Dan baat geen suiker, noch geen kruid,
        Geen mostaart, geen citroen,
        Geen kappers, noch geen steurenkuit,
        Al is het op den noen.
      
      
        Die hongersaus word best bereid
        Door werken, en door zweet:
        Terwijl de leuye ledigheid
        Meest zonder honger eet.
        De kiezigheid was niet zo groot,
        Zo honger was in het woud.
        Geen taart en smaakt dan als wat brood,
        Slechts met een weinig zout.
      
    
  