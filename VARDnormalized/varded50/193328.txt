
    
      
        O Felle Dood! O eerste zonden straf!
        Ons leven gaat voorbij als een gedagte,
        Ons lichaam moet verrotten in het graf;
        Nogtans wij mogen het leven weder wagte:
        Maar dog, eer dat wij uit dit leven scheiden,
        Zo moeten wij te voren ons bereiden.
      
      
        Ik moet voor al met God in vrede staan:
        Ik moet mijn ziel in het Bloed van Jesus wassen:
        Mijn huis moet ook in goede order staan;
        De dood moet mij niet onverzoend verrassen,
        Met enig mens: ik moet in alle hoeken
        Te voren mijn gemoed wel onderzoeken.
      
      
        Als ik dan op mijn dood-bed ben geleid,
        Zo moet ik in die smerten zijn geduldig;
        Dan moeten nog mijn zonden zijn beschreyd,
        Die mij aan deze pijnen maken schuldig:
        Ik moet mij willig van de Aerd' los maken,
        Wil ik mijn God tot zaligheid genaken.
      
      
        Als dan de dood mijn ogen-leden sluit,
        Dan open ik te meer het gelovig oge,
        Mijn ziel ziet dan op Jesus als zijn Bruyt:
        Die hoopt en heeft de vrome noit bedroge:
        Mijn laatste woord zij, Adieu, al te gader!
        Ik vaar nu heen tot God mijn eeuwig Vader.
      
    
  