
    
      
        VEld-vluchtige Nymphe, heel stuyrs van zinnen,
        Waarom verlaat gij uwen trouwen Herder doch?
        Daar men geen ghetrouwer als ik, in het minnen,
        Ter Werlt sou vinden, van die nu leven noch,
        Die meerder dienst of jonst betonen sou,
        Als Man of Minnaar ooit deed' aan zijn Vrou.
      
      
        Maar te vergeefs is al mijn vragen,
        Want zij na mijn in het minst niet horen wil,
        Geen acht slaat zij op mijn zuchten en klagen
        Des sture, wreede, dartele Amaril:
        Maar schuwt gezelschap, en terstond weg vliet,
        Zo haast wanneer als zij mijn daar bij ziet.
      
      
        Haar voetjens zij dan zo ras gaat verzetten,
        Dat zij al vliende nau de aarde geraakt,
        Dat ze nauwelijck kruytje noch grasjen verpletten,
        Voor dat ze haar snel-gouwe loop weer staeckt:
        Waar van dan zij uit haar gouwe ogen ziet
        Of ik haar achtervolgend' ben of niet?
      
      
        Dus blijf ik versteken, en moet, laas! derven
        Van een die ik zo getrouw mijn dienst aenbie,
        Gemartelt in rouw, zonder te verwerven
        Dat ik van haar een vriendelijk winckje zie,
        het Geen mijn te mets noch wat verkwikken souw,
        Zo mijn mocht zulks gebeuren al van mijn vrouw.
      
      
        Maar nu verschoven zo moet ik leven,
        Tot dat mijn halen zal de koude dood:
        Mijn borst uytgesucht, reutelt en moet beven,
        Vind ik, gekwetste Harder, mijn in noot,
        Zo dat ik graeghelijck mijn uit des pijn
        Wens, om van deze wereld graeghelijck te zijn.
      
      
        Denkt eens, Amarillis, als ik ben verdwenen,
        Dat Tyters schim of geest noch zwerven zal,
        Die niet onder zal rusten, maar naar uit-stenen
        Zijn droevig leed en bitter ongeval,
        het Geen hem te voren werd door u gedaan,
        het Verwijt noch na mijn dood gij zult verstaan.
      
    
  