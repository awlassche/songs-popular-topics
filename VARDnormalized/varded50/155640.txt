
    
      
        DIen kostelijcken Tempel
        In Israels Hooft-Stadt,
        Heeft binnen haren Drempel
        Twee Offeren gehad;
        In d'eene schiep de brand
        In kruiden veel-der-handt,
        Een geur vol zoete reucken
        Daar God zelf lust in vant:
      
      
        In de ander wordt het leven
        Der Beesten uytgekeelt:
        Mij dunkt, dat is nu even
        En oprecht Christens beeldt.
        Wanneer het geloof het ghemoet,
        Tot Gode zuchten doet
        Zo rieken die gebeden
        Voor God den Here zoet.
      
      
        Wanneer als zij ook slachten
        Haar sondelijcken aard,
        Zo zal de Heer dat achten
        Een Offer duur en waart;
        Wanneer de Heer is gram,
        Zo slacht gheen Os noch Ram,
        Maar kelt uw snoode lusten
        Waar uit zijn gramschap kwam.
      
    
  