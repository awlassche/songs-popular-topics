
    
      
        Schone parel laat ons minnen
        Met ziel en zinnen,
        Schone parel laat ons minnen
        Uit des harten grond,
        Wend uw fiere Maagden zinnen
        Naar het kuisze Trouw-verbond.
      
      
        Laat den Minnaar niet verlegen
        Op zijne wegen,
        Laat den Minnaar niet verlegen,
        Die u steeds bid,
        Spreekt hem niet geduurig tegen,
        Maar bestemd zijn eerbaar wit.
      
      
        'k Heb uw deugden lang geprezen,
        Uitgelezen,
        'k Heb u deugden lang geprezen
        In het gemoed:
        Hoe gelukkig zal ik wezen
        Zo het loon mijn dienst verzoet.
      
      
        Zo 'k u gunst maar mag genieten,
        o! Amarite,
        Zo 'k u gunst maar mag genieten,
        Wijl ik dus karm,
        het Leven zou mij niet verdrieten,
        Mogt ik rusten in u arm.
      
      
        Uw bekoorelyke lonken,
        Die voor mij pronken,
        Uw bekoorelyke lonken
        Die kweken smert,
        Schieten duizend Minne-vonken,
        In mijn overwonnen hert.
      
      
        Denk nu hoe de vlammen rijzen,
        Als 'k u hoor prijzen,
        Denk nu hoe de vlammen rijzen,
        Als 'k bij u ben:
        Och! gij zult mij gunst bewijzen,
        Zo ik uwe heusheid ken.
      
      
        Zou ik genen troost verwerven,
        Moet ik u derven,
        Zou ik genen troost verwerven
        Voor smart en pijn,
        Zou ik dus van Liefden sterven,
        Zonder eens beklaagt te zijn.
      
      
        Neen, mijn Lief, mijn Uitverkoren,
        Wilt slegts horen,
        Neen, mijn Lief, mijn Uitverkoren,
        Breng dog geluk,
        Niemand is voor zig geboren,
        Red uw naasten uit den druk.
      
    
  