
    
      
        Heet en koud uit enen mond,
        Zo men wil te blaazen:
        Is de schaadelykste vond.
        Die het niet zien, zijn dwaazen.
        Vuur in de een, in de ander hand
        Water, vonkt en blust den brand.
        D'eene stoot iets neder,
        De ander richt het weder.
      
      
        Zulke gasten zijn het volk,
        Die wel vriend'lyk kussen,
        En in het herte dan een dolk
        Wringen ondertussen.
        Die, terwijl zij u een flem
        Geven met hun honigzeem,
        Na de galle tasten,
        Als zij u verrasten.
      
      
        Weet dit, zulk een dubbel man
        Draait met alle winden.
        Als hij voordeel vinden kan,
        Hij ontziet geen vrinden.
        Wee hem! die daar vast op gaat:
        Wijl hij vleyende verraad,
        En naar zijn belangen
        Zal de huik verhangen.
      
      
        Snyd een mes dus wederzijds,
        Vaart men met twee passen;
        Scheid u daar van af bij tijds,
        Eer zij u verrassen:
        Want wanneer men het minst vermoed,
        Zetten zij u dwars den voet,
        En om het minste brokje
        Keren zij het rokje.
      
      
        Wacht u dan van zulk een mens.
        het Zijn verraaders streeken.
        Die ik tot mijn vrienden wens,
        Draag ik met gebreken.
        Maar aan zulk een dubbelheid,
        Is mijn vriendschap opgezeit.
        'k Gruwel van die wegen:
        'k Wil het aan niemand plegen.
      
    
  