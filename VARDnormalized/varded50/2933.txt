
    
      
        O Grootheid van Gods Lieffd'! o! vasten wijk der vromen
        Die tot de Deuchdt langs het pad van Christi wetten komen!
        Zie, Godes Kind'ren, zie (op dat gij manlijk strijdt)
        Zie, en doorgrond wat het zij, Dat gij Gods Kind'ren zijt.
      
      
        Hier draagt gij nu den naam, en hebt ten deel het wezen
        Van ware Kind'ren Gods: in rechte Godes vreze
        Toont gh' u Godt-aerdighlijck een eigen Godes Spruit,
        En druckt hier Gods natuur in uwe daden uit.
      
      
        Maar als hij nu verschijnt die Doods geweld komt vellen;
        Die, uit Niet-wezentheydt, u het wezen zal herstellen,
        En trekken krachtelijk uit het eeuwig doods vergeet:
        Zult gij volmaaktelijk het geen zijn dat gij heet.
      
      
        Wordt hem met recht den naam van Vader toegeschreven
        Die maar natuurlijk teelt, doch het wezen niet kan geven:
        Hoe billijcker dan dien, die machtelijck her-schept,
        Van wien gij, opgewekt, het recht-levigh Leven hebt?
      
      
        Gelijk God nooit en zal, zoo 'n kan hij ook niet sterven.
        Des Godtlijck' eigenschap hebt gij te over-erven.
        Eens heerelijck gemaakt (o! diepe heyles grond!)
        Zoo zal het onmog'lijck zijn dat gij we'er sterven kont.
      
      
        In wezen en natuur (als gij zult in zijn Rijk zijn)
        Zult gij den groten God zelfs-wezentlijck gelijk zijn.
        Het is en moet zoo zijn. de reden kan geen mis.
        Want dan zult gij Hem zien, Hem zien, gelijk Hij is.
      
      
        God wezentlijck te zien, en valt in geen Nature
        Dan die Godt-wezigh is; die eeuwelijk dan duren;
        Van ver een and're stof gebouwd en toe-gericht
        Dan al die wordt aanschouwt van het Sterfelijk gezicht.
      
      
        Die het opperst' heeft beraeckt, en kan niet hoger stijgen.
        Die door gezeg verkleynt, doet meerder nut niet zwijgen.
        Mijn penne is er uit. O zoeten toeverlaat
        Gelukkig, die u heeft; en wijs, die na u staat.
      
    
  