
    
      
        O Heer, o God mijns heils, voor u
        Roep ik bij dage en gansche nachten,
        Hoor mijn gebedt en naare klagten,
        Zij komen voor uw aanschijn nu.
        Neig, Heer, uw oren tot mijn schreien,
        'k Zal in betrouwen u verbeîen.
      
      
        Ik ben gerekend met de geen,
        Die in de groeve nederdaalen;
        Ik kan bijkans geen adem haalen,
        Als magteloos door al het geween.
        'k Ben als een man, die, zonder krachten,
        Zal telkens in den druk versmagten.
      
      
        Ik ben door droefheit afgemat,
        En afgezonderd bij de lijken,
        Gelijk verslagenen, in het wijken
        Voor des vijands zwaard, in het graf gespat:
        Als dien gij niet gedenkt, vertreden,
        En door uw hand hier afgesneden.
      
      
        Gij hebt mij in den kuil geleit,
        In d'ondergroeve en duisternissen,
        In diepte, daar ik u moet missen,
        Ten blijk van uwe grimmigheit,
        Die op mij rust. 'k ben in bezwaaren,
        En wordt gedrukt van al uw baaren.
      
      
        Al mijn bekenden hebt gij veer
        Van mij gedaan, mijn vrienden ijzen
        Voor mij, ik ben een groot afgrijzen,
        En gruwel: 'k ben besloten, Heer,
        En kan, bezet met angst en schromen,
        Niet uit dit naare lijden komen.
      
      
        Mijn oge treurt van zwaaren druk;
        Ik roep tot u gehele dagen,
        O Heer, en smelt in het rouwig klaagen,
        Als hygende onder het lastig juk:
        Ik strek, in dezen nood en banden,
        Tot u mijn hart uit en mijn handen.
      
      
        Zal uwe hand ook wonderheên
        Aan doden doen, dat zij u loven ?
        Dat d'overledenen uw hoven
        Met lof, en heilgejuich betreên ?
        Zal iemand uwe goedheit spellen
        In het graf, of uwe trou vertellen ?
      
      
        Maakt gij uw wonderen bekent
        In des doods bederf en duisterheden ?
        Wordt uw gerechtigheit beleden
        In het land daar het leven is volendt ?
        Maar mijn gebedt, van u vernomen
        In het morgenlicht, zal tot u komen.
      
      
        O Heer, waarom verstoot gij mij ?
        Waarom verlaat gij mijne ziele,
        Opdat uw gramschap haar verniele ?
        Gij toont u steeds als mijn partij,
        En komt, als ik u heil zal vergen,
        Voor mij uw aangezicht verbergen.
      
      
        Ik ben, Heer, van der jeugd bedrukt,
        Doodbrakende en gans twijfelmoedig;
        'k Draag uw vervarenissen, bloedig
        Door u geslagen: 'k ga gebukt.
        Want uwe gloed en toornigheden
        Verteren mijne ziel en leden.
      
      
        Uw gramschapsvier gaat over mij,
        'k Verga en moet in het leed verstikken,
        Dewijl gij komt mijn ziel verschrikken.
        Den gansen dag omringen zij
        Als water mijne ziel, vol schromen,
        Z'omvangen mij als sterke stromen.
      
      
        'k Zie mijnen vriend en metgezel,
        Zeer verre van mij afgeweken;
        Ik ben van hunne hulp versteken;
        En gans veracht, door uw bestel:
        'k Zie mijn verwanten en bekenden
        In duisternis zich van mij wenden.
      
    
  