
    
      
        O Vader van ontferming, God mijn Here:
        Vergun aan mij gestadig dit begeren,
        Dat ik U wil, U zoek, U vind altijd,
        En vindend U vol ijver minnen moge,
        En minnend' U getrouwigheid betoge,
        En dat die trouw doch nooit verand'ring lijd.
      
      
        Schenk aan mijn Hert de heil-gaav van bekering:
        Schenk aan mijn geest de kennis uwer lering:
        Schenk aan mijn oog een ziele-traanen-well':
        Schenk aan mijn hand genegen liefde-giften:
        Blus in mij uit de vlam van zonde-driften,
        Een wrede gloed, ontsteken van de Hel.
      
      
        Ontvonk, ontvlam, doe lichter-laai ontbranden,
        Uw zuiv're liefd' in Hert en ingewanden,
        Dat godd'lijk vuur. Vel d'opgeblazentheid.
        Schenk nedrigheid, een deugd' zoo gants begeerlijk,
        Een Christens roem, een schat zo onwaardeerlijk.
        Brek wrok en spijt, die fier tot onrust leid.
      
      
        O wil mijn Hert met lijdzaamheid omwallen:
        En laat doch nooit verwaandheid in mij vallen.
        Dat haat en nijd en boze lust verdwijn'.
        Laat waar geloov doch in mijn boezem wonen:
        Laat liefd' en hoop en ootmoed zich daar tonen:
        En laat mijn ziel vol troost-gedachten zijn.
      
      
        Wil d'ydelheid uit hert en oog verdrijven:
        En laat mijn geest niet wispeltuurig blijven;
        Zo dat mij geen lichtveerdigheid beheert.
        Nooit haak' mijn mond na kostb're lekkernijen:
        Laat zich mijn maag met weinig spijz' gelijen.
        Genes mijn oog van dwaaze veel-begeert.
      
      
        Doe ver van mij de trotze hoovaardije,
        De laster-zucht, beschimping, vleyerije:
        Geev dat ik nooit mij bij nieuws-gier'ge vind.
        Lijd nimmer dat ik lief heb d'ydel ere,
        Of maar alleen gelooft te zijn begeere.
        Noch dat ik ooit mag zijn der bozen vrind.
      
      
        Wil ook zo wel mij onderwijzen, Here!
        Dat ik niet die geringer zijn onteere
        Uit hoogmoed: dat ik zwakken niet verdrukk'.
        Geen gierigheid verblind doch ooit mijn ogen:
        Noch dat ik deel aan onrecht hebben moge:
        Geev dat mij deert des naasten ongeluk.
      
      
        Roei in mij uit de drift om kwaad te plegen.
        Herschep mijn wil, tot goed zo ongelegen.
        Behoed mij ook voor leuije ledigheid.
        Wil nooit mij in verblinding overgeven
        Tot woest gedrag en ongeregeld leven,
        Verhard en dom, door des duivels list verleid.
      
      
        O dat doch nooit in mij mag zijn gevonden
        het Goedkeuren van verfoeijelijke zonden:
        het WeÃªrstreve van een goed' en heil'ge raad:
        het Veel-spreeken van een toomelooze tonge:
        Een ziel van het recht afkerig en verwrongen:
        Een wrev'lig hert, het geen d'Armen wreed verlaat.
      
      
        O dat ik nooit tot liegen mij begeeve;
        Noch schend de lof van een onstraff'lijk leven:
        Dat ik te slap noch streng den mijnen zij:
        Niet achteloos tot mijn bediening-schulden,
        Noch ook geneigd om enig feil te dulden:
        Niet gemelijk, van barsse norsheid vrij.
      
      
        O eeuwig God! ik kom U ned'rig smeken
        Laat nooit in mij godvruchtigheid ontbreken,
        Die matigheid en des naasten liefd' verzell':
        Dat ik hen troost met woorden en met daaden
        Die treuren, en met kruis zijn zwaar beladen,
        En dat ik die vertreden zijn herstell'.
      
      
        Geev dat ik den nooddruftigen en Armen
        Help na mijn macht, met innerlijk ontfarmen:
        En dat ik der verdrukten toevlucht zij.
        'k Scheld quyt aan die in onvermogen leven:
        Mijn haters zij hun mis-bedrijf vergeven:
        Mijn vijand bied ik eeuwig vreed' met mij.
      
      
        Geev dat ik goed vergelden mag voor het quaade:
        En niemand ooit ontwaardig' of versmaade:
        Dat elk van mij zijn eer gegeven werd.
        Dat ik mij voeg bij goede, bozen laate
        De deugd bemin, en d'ondeugd innig haate.
        En op U zie in blijdschap en in smert.
      
      
        Geev dat ik mijn geluk gematigd draage:
        Dat nooit mijn hoop' bezwijk in bange dagen.
        Mijn woord en daad zij ver van huich'laary.
        Geev dat ik voor vergang'lijk NIET mag achten
        Al het ondermaansch', hoe schoon, hoe sterk van krachten:
        En dat mijn hert en schat daar boven zij.
      
    
  