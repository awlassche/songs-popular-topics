
    
      
        Ik roep, o ! God ! met groot verlangen,
        Tot u, nu met betraende wangen,
        O Heer ! wanneer zal zijn dien dag,
        Dat gij mijn Ziele zult opwekken,
        En tot u al mijn zinnen trekken ?
        Op dat ik u nalopen mag.
      
      
        Och ! ik ben traag: Mijn hert en zinnen
        Gaan Dit, en Dat, te zeer beminnen:
        Ook aardse zorge mij bezwaard,
        Och ! Heer, veel Doornen in mij stekken,
        Die vaak mijn heyl'ghen ijver breken,
        En trekken mijnen Geest ter aerd'.
      
      
        Heer, laat niet toe, dat het minst voor het meeste,
        Het kwaad voor het goed, het Vlees voor den Geeste,
        Den Here voor zijn Slave wijkt:
        Wilt dees' disordre in mij weren,
        Ei ! laat het waerdste triumpheeren,
        Al Souvereyn die nooit bezwijkt.
      
      
        Ei ! laat u Geest mij steeds regeren,
        Mijn kwade zinnen overheren,
        En dat u heyl'ghe Naam ter eer:
        Ik bid' om pracht noch grote goeden,
        Noch om onnutte overvloeden,
        Maar dit, als het beste, ik begeer.
      
      
        Zo lang ik dit niet heb verkregen,
        Zo is mijn Ziel altijd verlegen,
        Och ! het woelig hert is nooit vernoegd:
        Het weinig dat ik kan gevoelen,
        Dat kan mijn grote lust niet koelen,
        Noch maken dat mijn Ziel niet wroeght.
      
      
        Hoe lange, Heer, zal ik dus klagen ?
        Dit lastig pak verdrietig dragen ?
        Gij roept zeer gunstig, Komt tot mij.
        Ik kom tot u, belast, beladen,
        Vol honger, dorst: Wilt mij verzaden,
        Mijn droeve Ziel we'er maken blij.
      
      
        Och ! na u Woord, verhoord mijn smeken,
        Gij kent mijn last, weet mijn gebreken:
        Verhoord mij, Jesu, lieve Heer.
        Ziet ! hoe ik met bedroefder Zielen,
        Voor u ootmoedig kom te knielen,
        En leg hier voor u voeten ne'er.
      
      
        Och ! Heer, ik wil met heete tranen,
        U staegh op u beloften manen,
        Tot dat gij mij verhoren zult.
        O ! gij, mijn Ziel, wilt vast betrouwen,
        De Heer die zal zijn Woord wel houwen,
        Verbeid den tijd maar met geduld.
      
    
  