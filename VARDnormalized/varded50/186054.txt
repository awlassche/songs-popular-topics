
    
      
        O hartenleed, o droefheit zonder maat,
        Zij, die ik teder min, mij buitensporig haat,
        Min, zeg mij eens, kunt gij gedogen,
        Dat Fillis mij veracht, en spot met uw vermogen?
      
      
        Een ander kan haar' minnevonken voÃªn;
        Ik, hoe ik mij gedraag, nooit aan haar wens voldoen,
        En noch kan ik haar niet vergeten!
        Zij maakt haar' Minnaars slaaf, eer dat zij het zelf eens weten.
      
      
        z' Is nooit vernoegd, want, dwing ik mijn gemoet;
        En houw mij koel als ijs, dan voed zij mijne gloed;
        En zengt dat vuur, mij ondertussen,
        Dan laat ze mij in nood, in plaats van mij te blussen.
      
      
        Als Tantalus, sterf ik van dorst in het nat;
        De vrucht dien ik begeer, vlugt, als ik naar heur vat,
        Deins ik te rug', dan komt zij mij weer noden;
        Zij voed mijn leven, slegts alleen, om mij te doden.
      
      
        En ik, helaas! ben noch geboeit noch vrij,
        En heb de Rede aan de een, de Hoop aan d'andre zy';
        Dan voel ik de een, dan de ander triomferen!
        Maar, nimmer weet ik recht, waar het veiligst, mij te keren;
      
      
        Want, Rede zegt: veracht, vergeet, verlaat,
        Dien u met doornen kroont, en onbarmhartig haat;
        Maar, dan roept Hoop: volhart in het minnen,
        Houd aan, gij zult in het eind', dat zweer ik u, verwinnen.
      
      
        O kleine God, die alle Goden tart,
        Span doch, span doch uw boog, ziet Fillis in het hart,
        En, hoort zij niet naar uwe wetten,
        Zoo bid ik, zorg voor mij, en red mij uit haar' netten.
      
      
        Ik sterf, ik sterf, mijn kwynent hart verteerd!
        Nochtans dient haar mijn Ziel', indien zij zulks begeert;
        Maar, zij moet eerst myn' wond genezen;
        Wij moeten beide vrij, of beide Slaaven wezen.
      
    
  