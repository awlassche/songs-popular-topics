
    
      
        DE trommel krijgt een gat, het bersten der musquetten,
        En het stekken der trompetten,
        Is hees bij het vreugd-geschrei,
        Dat nu gezongen word van Eng'lands maagden-rei.
      
      
        Het hart was als verkropt en het ingewand van het witten,
        Doorluchtig Rijk der Britten,
        Was t'eenemael verdord;
        En quijnde als een boom dien het sap ontrocken wordt.
      
      
        Men zag den Helhond nooit verzaad van bloed te slorpen,
        De Kronen afgeworpen,
        Den Heyl'gen Bisschops Hoed,
        Bedompelt en geverwt in des meester eigen bloed.
      
      
        Men zag 'er Koningen haar droeve rollen spelen,
        Op Londens moord-tonneelen;
        Men zag, helaas men zag!
        De wereld dreunen op het geven van een slag.
      
      
        Men riep wat heeft zo schelms, zo heilig bloed verslonden?
        Den Echo antwoord' Londen,
        En vindt geen open lucht,
        Tot weergalmen, om de veelheid van het gezucht.
      
      
        Waar sliep de donder doe zij het slopen zag der tronen,
        En het zwerven van de Zonen,
        Verdreven uit haar Hof,
        Dat zij den moordenaar niet in het gedarmte trof.
      
      
        Maar neen; het noodlot gunt hem het enden zijner dagen,
        Om zelfs die geen te plagen,
        Die stonden op zijn zij,
        In het vorderen van zijn vervloekte heerschappij.
      
      
        Hier vondmer een die het lot des Konings leggen wilde,
        Op het vloeken van Mathilde,
        O wargeest! even eens,
        Als of der mensen vloek iets had met God gemeens.
      
      
        De Hal is steeds verzien, daar zijn geen sek're wijken,
        Te vinden voor de rijken,
        Elk Staatsman is een beul,
        En niemand vindt bij haar als door zijn armoe heul.
      
      
        Die het volk eens gevens moe met woorden weet te sussen,
        Die raakt terstond op het kussen,
        Een Lit van het Parlament,
        Dat in een week weer is, of dood of onbekend.
      
      
        Dus gaat het binnen, en van buiten ziet m'er vloten,
        Door Zee en Baren stoten,
        Zijn toomeloosheyt dreyght,
        Als die het hoofd voor hem niet met eerbieding neigt.
      
      
        De dood, die op het lest zag zijn gruwel zo vermetel,
        Verschopt hem uit zijn zetel,
        En geeft hem enen slag,
        Waar door hij dood ter aerd', of noch veel dieper lag.
      
      
        Hier woeltmen in het gebiedt, hier komen zich zijn zonen,
        Als Erfgenaam vertonen;
        De staatzucht draeyt het rad,
        En werpt wel haast ter neer die in het toppunt zat.
      
      
        Dan sweertmen Fleedwood trouw, en het ander uyr weer Lammert,
        Tot dat het God eens jammert,
        Die opstaat, en gezwind,
        Al dit gespuis verdrijft als met een dwarrelwind.
      
      
        Monck raakt 'er op, en denkt aan zijn gezworen trouwe,
        Voor eeuwig vast gehouwe,
        En geeft den Erfgenaam,
        Des Konings wederom zijn Scepter en zijn naam.
      
      
        Zo lang de Noord-ster hout zijn woonplaats in het Noorden,
        Zal ook aan allen orden,
        Moncks glory zijn bekent,
        Des Konings onderdaan, en Heer van het Parlament.
      
      
        Weg! met die rommelsoo, weg met die opgeraepte!
        Die schrapten en die schraepten,
        Weg met die Republijck!
        De eendracht van het volk maakt hier een Koningrijck.
      
      
        Geen macht van machten, noch geen hulp van mensen handen,
        Die voor hem samen spanden,
        het Is Carel die alleen,
        Van God geroepen is om op den troon te treen.
      
    
  