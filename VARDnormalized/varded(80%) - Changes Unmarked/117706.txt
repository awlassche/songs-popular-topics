
    
      
        Bij mensen is gemeen,
        De schuld van 't geen zij deên
        Aan and'ren op te tichten.
        't Geen Vader Adam deê,
        Doen zyne kind'ren meé,
        Wanneer zij quaad verrichten.
      
      
        Men schuift op 's naasten bult
        Den last van eigen schuld,
        Dien onze rug moest dragen:
        En gaarne gingen wij,
        Van dat verdient is, vrij,
        Al krygen and're slagen.
      
      
        Men neemt in euveldaad
        De leugen wel te baat,
        Tot valse zelfverschooning.
        Verdorven eigenmin,
        Geeft zulke ranken in,
        Met hartsbedrogs vertooning.
      
      
        Maar weet, Gods oog ontvlied
        Hij, wiens de schuld is, niet,
        In hart, of woord, of daaden.
        Hij heeft 'er kennis van,
        En zegt: Gij zyt de man.
        Vergeefs zyn vygebladen.
      
      
        Doch gij, die uwe schuld
        Op Jezus leggen zult;
        Dat zal God welbehagen.
        Hij spreekt u voor zyn troon
        Dan vrij: wyl hij zyn' Zoon
        Deed' onze schuldstraf dragen.
      
    
  