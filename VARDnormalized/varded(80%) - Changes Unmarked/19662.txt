
    
      
        O Kersnacht, schooner dan de daegen,
        Hoe kan Herodes 't licht verdraegen,
        Dat in uw duisternisse blinckt,
        En word geviert en aangebeden?
        Zijn hooghmoed luistert na geen reden,
        Hoe schel die in zijn oren klinckt.
      
      
        Hij pooght d'onnoosle te vernielen,
        Door 't moorden van onnoosle zielen,
        En weckt een stad en landgeschrey,
        In Bethlehem en op den akker,
        En maakt den geest van Rachel wakker,
        Die waeren gaat door beemd en wey.
      
      
        Dan na het westen, dan na'et oosten.
        Wie zal die droeve moeder troosten,
        Nu zij haar lieve kinders derft?
        Nu zij die ziet in 't bloed versmooren,
        Aleerze naulix zijn geboren,
        En zoo veel zwaerden rood geverft?
      
      
        Zij ziet de melleck op de tippen
        Van die bestorve en bleecke lippen,
        Geruckt noch versch van moeders borst.
        Zij ziet de teere traentjes hangen,
        Als dauw, aan druppels op de wangen:
        Zij zietze vuil van bloed bemorst.
      
      
        De winckbraeuw dekt nu met zijn booghjes
        Geloken en geen lachende ooghjes,
        Die straelden tot in 't moeders hart,
        Als starren, die met haar gewemel
        Het aenschijn schiepen tot ene hemel,
        Eer 't met ene mist betrocken werd.
      
      
        Wie kan d'ellende en 't jammer noemen,
        En tellen zoo veel jonge bloemen,
        Die doen verwelckten, eerze noch
        Haar frissche bladeren ontloken,
        En liefelijck voor yder roken,
        En 'smorgens dronken 't eerste zogh?
      
      
        Zoo veld de zein de korenairen.
        Zoo schud een buy de groene blaeren,
        Wanneer het stormt in 't wilde woud.
        Wat kan de blinde staetzucht brouwen,
        Wanneerze raest uit misvertrouwen!
        Wat luid zoo schendigh dat haar rouwt!
      
      
        Bedruckte Rachel, schort dit waeren:
        Vw kinders sterven martelaeren,
        En eerstelingen van het zaed,
        Dat uit uw bloed begint te groeien,
        En heerlijck tot Gods eer zal bloeien,
        En door geen wreedheid en vergaet.
      
    
  