
    
      
        Aanmerkt doch mijn gheclach,
        Gij Ruiters fraey van sinnen,
        Ic truere nacht ende dach,
        Ende roepe o wij o wach
        Dwelc ic wel clagen mach,
        Want om een de ic eens sach
        thert duerstraelt van minnen
      
      
        Maar lacen hoort hier naar
        Al heeft ze mij gheleecken
        Een ander sach ik daar
        Staan spreecken tegen haar
        Dat scouwen viel mij zwaar
        Ende ik ghinck van daar
        Dat hert dat docht mi breken
      
      
        Beroerd was al mijn bloed
        Ic en cost mij niet bedwingen
        Dat dede vrou venus bloed
        Die alle harten voet
        Al metter minnen gloet
        Al mijn bloed nam sinen vloet,
        tmoste ter nosen wtspringen.
      
      
        Den nacht viel mij te lanck
        ic en conde niet langer dueren
        Ic was in haar bedwanck
        Die minne ginc haren ganc
        Die zwaar gepeysen stranc,
        Haar en weet icx geen ondanc
        Mocht zij mi noch gebueren
      
      
        Och mocht eens anders gaan
        Wilde den tijd verkeren
        Al ben ik gheuaen
        Bedruct met menige traen
        Al om dat minnelick graen
        Alle druc zoude ic versmaen
        Ende altijd vruecht vermeren.
      
      
        Elc die dit liedeken zingt
        Mint vrolijc tot allen tijden
        Die wter schalen drinct
        Mer de vrou venus scinckt
        Mijn lijden ouerdinckt,
        Ist dat gij int beecxken sprinct
        certain gij moet wat lyden.
      
    
  