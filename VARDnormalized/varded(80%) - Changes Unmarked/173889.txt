
    
      
        AL toont de rijkdom iet,
        Zij baart ook veel verdriet.
        't Verkrijgen is een lastig pak;
        Want die iet staat te winnen,
        Bekommert ziel en zinnen,
        En heeft voor 't lijf groot ongemak.
      
      
        Wanneer hij treft dien staat,
        Zoo vint hij noch zijn quaat,
        In dat hij die behouden magh;
        Hij zoekt die te bewaren,
        Waar in hij vint bezwaren,
        En quelling dien hem maakt geklag.
      
      
        Bezonder geeft hem klacht
        Wanneer hem onverwacht,
        Ontglippen zal dit lieve pant;
        En dat hij moet verlaten
        Het geen hij niet kan haten
        Om dat het is zijn levens bant.
      
      
        Dog die Godzalig is
        Die gaat altijd gewis,
        En houdt de rechte middelmaat,
        Hij kan zig altijd stellen,
        En houden zonder quellen
        Hoe dat het in zijn leven gaat.
      
      
        Is 't voorspoet dat hij heeft,
        In dankbaarheit hij leeft,
        En merkt zijn God in alles aan;
        Dien hij de eer zal geven
        Van zijn voorspoedig leven
        En zal niet groots daar in bestaan.
      
      
        Indien het anders valt,
        En dat het hem ontvalt,
        Zoo is hij niet te zeer ontset;
        Maar zal daar in bemerken
        Dat God dit komt te werken,
        En vinden daar in geen belet.
      
      
        Hij merkt God daar in aan,
        En kan dit zoo verstaan
        Dat God dit doet tot zijnen nut,
        Op dat hij zouw verwerven
        Zijn zelven af te sterven,
        En zijn van zondig quaat beschut.
      
      
        Mijn God ei geeft toch dit
        Aan mij en mij bezit,
        Op dat het schepsel mij niet deer;
        Maar dat ik steeds mag wezen
        Door Jesum heel volprezen,
        En altijd vast tot uwer eer.
      
    
  