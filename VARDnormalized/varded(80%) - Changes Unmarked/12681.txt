
    
      
        Als ik mij tot Gods Wet omwende
        En hore wat die tot mij spreekt,
        Dan, dan bespeur ik mijn Ellende,
        Dan zien ik wat mij noch ontbreekt.
      
      
        Zij wil dat ik van gantser krachten
        Liefhebben zal den Here God
        Met woorden, werkken, en gedachten:
        Want dit is het voornaamst’ Gebod.
      
      
        Daar na dat ik mijn naasten mede,
        Gelijk mijn self beminnen zal:
        Dit is de grondt van rechte vrede,
        In deze twee bestaat het al.
      
      
        Maar als ik dit bedenk van degen
        Hoe veele koom ik hier te kort?
        Hoe stribbelt mijn gemoed daar tegen?
        Schoon dat mij sulks geboden wordt.
      
      
        Mijn dwaas verstand kan dat niet vaten:
        Maar is van aan-begin ge-aart,
        God en mijn Naasten steeds te haten,
        ’t En zij Gods Geest mij weder-baart.
      
      
        Och! dat ik eens werd’ omgedreven,
        En dat het mij ging na mijn wensch,
        Hoe soud’ ik dan na Gode leven?
        Ik wenste mij een ander Mensch.
      
    
  