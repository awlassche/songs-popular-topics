
    
      
        ACht gij mij dan steek-siende blind
        Dat ik niet merkken sou,
        Dat gij mij nu niet meer bemind
        En wisselt uwe trow.
        Uw hart, dat gij mij onlangs gaf
        Keert gij nu van mijn af,
        Gij al uw gunst verdraayt,
        Daar gij mij in mijn Min mee hebt gepaayt.
      
      
        Mijn Ogen, die gij duysendmaal
        Gekust hebt en geroemt,
        Die worden van uw bitse taal
        Tot mijn verdriet verdoemt.
        Mijn Handen, die gij priest voor heen,
        Noemt gij nu lompe Leen,
        En nu gij mij verstoot
        Zo wenscht gij maar alleen dat ik was dood.
      
      
        Bedenk hoe veel ik heb gedaan
        Eer u mijn dienst geviel,
        En ik u weer-min heb ontfaan
        En teeken van uw Siel.
        Nu scheyt gij uit beloofde Min,
        En haalt uw woord weer in;
        Nu scheurt gij al aan twee
        Mijn rijmtjes, die ik u uit Liefde dee.
      
      
        Gij meent, dat ik uw schoon gelaat
        En deugden ben onwaart,
        Maar weet, dat die wel haast vergaat,
        En dan geen voordeel baart.
        Wat helpt u dan gepraal en pronk,
        En dartel Oog-gelonk?
        Gij sijt het schoonste, als
        Uw Min stantvastig is en niet zo vals.
      
    
  