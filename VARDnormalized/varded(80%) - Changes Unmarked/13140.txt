
    
      
        HOe u werckeje niet, Leeuwerck!
        Hoe komt dat niet en Orgelt
        In deze Tiende Kerck,
        U strotje dat zo gorgeldt,
        Daer't niemand hoort te velde?
        Wel aan dan, laat uwe gunst
        Aan ons ghehoor ook melden
        'tMirakel van u kunst.
      
      
        Toont dat gij danckbaer zijt
        Voortaan te blijven leven
        Van 'tbroodt dat gij verslijt,
        Van 'tzaedt dat wij u geven:
        Van zo veel Klaver-zootjes,
        Van sulcken verschen nat,
        Van zo veel groene lootjes
        Als gij wel hebt gehad.
      
      
        Hoe sou'k ellendigh Dier
        Vermaecken met mijn zanghen,
        'Tgehoor van mijn Cippier
        Die mij hier houdt gevangen:
        En wilt u niet bedrieghen,
        'Ken acht noch brood noch zaad,
        Eer dat men mij laat vlieghen
        Te velde, voor weldaet.
      
      
        Den Aerdboom was mijn vloer,
        Den Hemel mijn verwellif;
        Al 't groen ghewas mijn voer,
        Mijn Tafel-waerdt God sellif:
        Hoe zouden mij de kruymen
        Verheughen van u proy,
        Nu ik den hemel ruymen
        Moet voor een nauwe Koy.
      
      
        Mijn Schepper had mij vrij
        Doen baren van gheveughelt:
        End' uwe ghewelt heeft mij
        De vrye vlucht beteughelt.
        Ik hippel, end' ik wemel,
        Mijn zangh dijdt tot gheschrey;
        Want koy, en is gheen Hemel;
        En 'tzootjen is gheen Wey.
      
      
        Wilt gij dan met ghenucht
        Mijn gorgeltje doen quelen;
        Zendt mij weer na de Lucht,
        En 'tOrgeltjen zal spelen
        Voor hem, die alle dingen
        Schiep met een enkel oogh;
        Dies placht ik niet te singhen,
        Dan als ik klim om hoog.
      
      
        Hier zal u duncken nieu
        Als gh'u zult horen noden
        Door mijn adieu, dieu, dieu;
        Te God, te God, te Gode:
        En tusschen't tire-liren
        Dieu, dieu, weer telkemael;
        Om u te leren vieren
        Uwe Schepper met uwe tael.
      
    
  