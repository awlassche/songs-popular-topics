
    
      
        VAn aarden is de mensch genomen,
        En moet ook we'er tot aarde komen:
        Hier wel op acht
        Gij dwaes gheslacht,
        Die na gheen zaken
        Als aerdtsch vermaecken,
        En weelde tracht.
      
      
        Wat zal de mensch zijn rijkdom baten?
        Hij moet het doch al blijven laten,
        Zijn prael en pracht,
        Zal op een nacht
        Met hem vervallen,
        En niet met allen
        Meer zijn ghedacht.
      
      
        Heeft dan de mensch wat goeds bedreven
        Terwijle dat hij was in 't leven,
        En niet gedaan
        Of 't mocht bestaan,
        Maar vrucht gedraghen
        Na Gods behagen,
        Zo zal 't wel gaan.
      
      
        Zo zal zijn ziel altijdt na dezen,
        In volle vreugd bij Gode wezen:
        Die met geschal,
        Van 't zoet ghetal,
        Haar in zijn Troone,
        Met 's Levens-kroone
        Vereren zal.
      
      
        O groten loon! Wie daer-en-teghen
        Gewandeld heeft op kwade weghen,
        Die zal in pijn
        Ghedurigh zijn,
        En moeten wijken,
        Met zijns ghelijcken,
        Van Gods aenschijn.
      
      
        Laat mij, o Heer! dit wel bedenken,
        En wilt mij die ghenade schencken,
        Dat ik altijd,
        Met rechten vlijt,
        Het kwaad mach weren,
        Tot uwer eeren
        En mijn profijt.
      
    
  