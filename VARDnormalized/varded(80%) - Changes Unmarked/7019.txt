
    
      
        O Eeuwig God die ons Vadere zijt
        Van weghē dijns Zoons onzen Heer' almachtig,
        Die uut ghenaden is ter zeluer tijd
        Ons broeder worden, makende ons warachtigh
        Van u vianden dijn kinders een drachtigh:
        Wij bidden dat dijnen heylighen Naem'
        Van ons gh'eylicht zij, dat u zij bequaem'.
      
      
        V rijk d'welc van de weerelt niet en es,
        Zij ons toecommende (ô ghenadigh vader)
        Gheeft dat gij in ons alder hert' expres
        Mueght wonen, deur dynen gheest ons berader,
        Als meester, werckende-in ons teenegader
        Al dat tot dijns rijcx kinderen behoort
        Op dat wij vlie'n sviands rijck' vul discoort.
      
      
        Dynen wille heilig, oprecht ende goed
        (VVaer zonder men niet goeds en can begheerē)
        Laat gheschie'n in ons, al wilt vlees en bloed
        Daar tegen willende, uwen wille weren,
        Om u t'obedieren in alle affairen
        Op d'aerde, alzoott u is obedient
        Ghewilligh'lic in s Hemels regement.
      
      
        Gheeft ons heden (want wij en moghen niet
        Zorghen voorder, ghelijc de vrecke leven)
        Ons daghelicx brood, dat is, (naar u bedied)
        Gheeft al dat onzen noodurft mach ancleuen:
        Maar bij zonder wild ons ionnen, en gheuen
        Tbrood dijns heiligs woords, d'welc ons õderwijst,
        En waar bij ons ziele magh werden ghespijst.
      
      
        Och God bekennende ons schuld ende quaed
        Die ons (gheschiede ons recht) zoudē verdommē
        Bidden wij u, schelt kwijt al ons mesdaet
        Zo wij doen, die wij ons schuldenaers nommen:
        Maar wilt ons hier ooc in te goede commen
        Gheuende ons dat wij uut der herten grond
        Die ons schuldich zijn kwijt schelden ter stond.
      
      
        Laat ons niet vallen in verzouckinghe toch
        Daar wij van naturen zijn toe gheneghen,
        Daar toe den viand ons trekkende is noch,
        Ooc tvleesch en de weerelt, die ons zijn tegen,
        Op dat wi niet en vallen van u weghen:
        Maar verlost ons vanden kwaden zeer loos
        Med al dat hem angaet, ergh ende boos.
      
      
        Met vast betrauwen doen wij dit ghebet
        Want uwe behoort toe het rijke allene
        En hebt de macht, om dat te gheuen met
        Dies b'hoort u ooc toe d'eere groot en cleene
        Niet allene nu, maar ook int ghemeene
        Van inder eeuwicheit, tot eeuwicheit
        Dies werd van ons Amen gheseit.
      
    
  