
    
      
        Compt heilige Gheest Here God zoet,
        Veruult met dijner ghenaden goed,
        Aller gheloouigher herte en sin,
        Ontsteect u bernende liefde daar in,
        O Here door uwen claren schijn,
        In een ghelooue paren fijn,
        Die mensen van allen tonghen,
        Dit zij u Here tot lof ghesonghen.
        Alleluya. Alleluya.
      
      
        Gij heylich licht door u groot confoort,
        Laat in ons schijnen des leuens woord:
        En leert ons God zonder eenich schamen,
        Van rechten herten Vader namen:
        O Here keert van ons valse leer,
        Dat wij gheen meesters en soecken meer,
        Maar dat wij in Christo vertrouwen slecht,
        En ook op hem met Ghelooue bouwen recht.
        Alleluya. Alleluya.
      
      
        Gij heylighe Fonteine vol duecht,
        Helpt ons ghetroost met goede vruecht,
        In uwen dienst ghestadich blijuen,
        Dat ons gheen droefheyt can verdrijuen:
        O Here wilt in ons doen u werk,
        En maakt des vlezes swackheyt sterk,
        Op dat wij hier vromelijck wringhen,
        Dat wij tot dy, door den dood fyn dringhen.
        Alleluya. Alleluya.
      
    
  