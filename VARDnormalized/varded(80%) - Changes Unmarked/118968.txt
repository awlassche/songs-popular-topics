
    
      
        MIJ dunkt ik ben oud genoeg,
        'k Ben al agtien Jaaren;
        't Was myn Moêr altyd te vroeg,
        Als ik sprak van Paaren:
        Maar het sjert 'er zo na toe,
        'k Ben myn eenzaam leeven moê,
        'k Wil een Man,
        Die wat kan,
        Zulken vreugd daar hou ik van,
        'k Laat myn Maagdom vaaren.
      
      
        Ik ben in myn besten tyd,
        Om wat vreugd te rapen,
        Ja dat ik maar wierd gevryd,
        'k Zou mij straks vergapen;
        Is het niet een groot verdriet,
        Dat 'er niemand na myn ziet,
        Want een Maagd,
        Word geplaagd,
        Den eersten die het mij maar vraagd,
        Die zal bij mij slapen.
      
      
        Toen kwam daar een Kalis aan,
        Wel-gemaakt van leden,
        Hij was netjes aangedaan,
        Vol bevalligheden,
        'k Kon wel zien aan zyn gelaat,
        Dat hij was van laagen staat,
        Niettemin,
        Had hij iets in,
        Dat mij wel was na de zin,
        'k Was met hem te vreden.
      
      
        Maar nu pronkt die loozen Guit,
        Schier gehele dagen,
        Hij 's altyd ter deuren uit,
        Moet ik dat verdragen
        En in plaats dat hij wat zou
        Speelen met zyn Jonge Vrouw,
        Bruid hij uit,
        Deze Guit,
        Ben ik dan niet wel gebruid:
        'k Zal hem ook wel plagen.
      
      
        Ik zal zoeken beter kans,
        Om myn lust te boeten,
        'k Zal hem komen met een krans
        Van twee hoorens groeten,
        'k Zal dan zeggen, hoor myn Heer,
        Sjerje myn ik sjerje weêr,
        Weetje wel,
        Stout gezel,
        Die zyn Vrouw brengt in 't geknel,
        Zij zo varen moeten.
      
    
  