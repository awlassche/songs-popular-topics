
    
      
        Wie is het, die zoo hoog gezeten,
        Zoo diep in 't grondelooze licht,
        Van tyt noch eeuwigheit gemeten,
        Noch ronden, zonder tegenwight,
        Bij zich bestaat, geen steun van buiten
        Ontleent, maar op zich zelven rust,
        En in zyn wezen kan besluiten
        Wat om en in hem, onbewust
        Van wancken, draeit, en wordt gedreven,
        Om 't een en enig middelpunt;
        Der zonnen zon, de geest, het leven;
        De ziel van alles wat gij kunt
        Bevroên, of nimmermeer bevroeden;
        Het hart, de bronaêr, d'oceaen
        En oirsprong van zoo vele goeden
        Als uit hem vloeien, en bestaan
        Bij zyn genade, en alvermogen,
        En wysheit, die hun 't wezen schonck
        Uit niet, eer dit in top voltogen
        Palais, der heemlen hemel, blonck;
        Daar wij met vleuglen d'oogen decken,
        Voor aller glansen Majesteit;
        Terwijlwe 's hemels lofgalm wecken,
        En vallen, uit eerbiedigheit,
        Uit vreeze, in zwym op 't aenzicht neder?
        Wie is het? noemt, beschryft ons hem,
        Met ene Serafyne veder.
        Of schort het aan begryp en stem?
      
      
        Dat 's GOD. Oneindigh eeuwig Wezen
        Van alle ding, dat wezen heeft,
        Vergeef het ons; o noit volprezen
        Van al wat leeft, of niet en leeft,
        Noit uitgesproken, noch te spreken;
        Vergeef het ons, en schelt ons quyt
        Dat geen verbeelding, tong, noch teken
        U melden kan. gij waert, gij zyt,
        Gij blyft de zelve. alle Englekennis
        En uitspraeck, zwack, en onbequaem,
        Is maar ontheiliging, en schennis:
        Want ieder draagt zyn' eigen naam,
        Behalve gij. Wie kan u noemen
        Bij uwen Naam? wie wordt gewyt
        Tot uw Orakel? wie durf roemen?
        Gij zyt alleen dan die gij zyt,
        U zelf bekent, en niemand nader.
        U zulx te kennen, als gij waert
        Der eeuwigheden glans en ader;
        Wien is dat licht geopenbaard?
        Wien is der glansen glans verschenen?
        Dat zien is noch een hooger heil
        Dan wij van uw genade ontleenen;
        Dat overschryt het perck, en peil
        Van ons vermogen. wij verouden
        In onzen duur; gij nimmermeer.
        Uw wezen moet ons onderhouden.
        Verheft de Godtheit: zingt haar eer.
      
    
  