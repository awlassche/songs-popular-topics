
    
      
        HEeft yemandt, door gestadigh draven,
        (Gelijk somtijdts wel yemandt heeft)
        Door angstigh woelen en door slaven,
        Dat hem geen mense dieder leeft,
        In overvloed
        Van schat en goed
        Te boven gaat: 't geluk dat dient hem zeer;
        't Geluk dat dient hem: Maar genoeg is meer.
      
      
        Wordt yemandt hier zoo hoog verheven
        (Gelijk doch zelden yemandt wordt)
        Dat hij, in staegh en pijnlijck streven,
        Van sterke eer-lust aengeport,
        Door hogen staat,
        Romeynsche daedt,
        Of kloeck verstandt, koomt tot de hoogste eer:
        't Is veel verworven: Maar genoeg is meer.
      
      
        Kan yemandt, dieder leeft, geraken
        (Als doch geen mensch ter wereld kan)
        Tot zulck geniet van aertsche zaken
        Dat hij met rusten toe end' a'n
        Al ruyckt, en smaakt,
        Hoort, ziet, en raeckt
        Wat wellust geven magh: dit 'Luck loopt veer
        En boven 't Mensch'lijck: Maar genoeg is meer.
      
      
        GENOEG heeft niemand van de mensen
        Dan die, in 't Aerdtsche doorgestre'en,
        Nu viert van aerdtsche hoop'en wenschen,
        En, (met zulcks als hij heeft, te vre'en)
        Gerust en stil,
        Heeft wat hij wil,
        Wil wat hij heeft; kan wat hij pooght en doet,
        Doet wat hij kan; een Heer van zijn gemoed.
      
      
        Het Aerdtsch kan niemand zoo versmaden
        Dat hij meer dan hij heeft niet wenscht,
        Dan die, van aerdtsche lieffd' ontladen
        En, door Gods sterken geest ontmenscht,
        Na Beter tracht,
        Op Beter wacht,
        Van Beter, dat volmaakt en eeuwig is,
        Te zullen erven, leeft in 't hert gewis.
      
      
        Gewis kan niemand zijn van't erven
        Des groten Heils dat God me'e loont,
        Van nimmermeer te zullen sterven,
        Van steeds te wonen daar God woont,
        Dan die, bereid
        Tot alle leit
        Dat God in zijnen dienst hem overzendt,
        Den wil zijns Zoons blijft doen tot aan den endt.
      
      
        Belach nu, dwaze Werelts knechten,
        (Hoe weeldigh, rijk, en hoog van staat)
        Belachze die Hier 't hert niet hechten:
        Behalven 't heil dat nooyt vergaet,
        Krijgt, ongezocht,
        Een slecht-bedocht,
        En (na uw arme oordeel) arme bloed
        Al 't heil daar gij met pijn vergeefs om wroet.
      
    
  