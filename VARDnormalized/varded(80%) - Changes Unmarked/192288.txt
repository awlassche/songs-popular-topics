
    
      
        ADem van mijn ziel
        Beeld waar voor ik kniel,
        Ciersel van geheel het aertsche dal
        Duyfje zonder ergh of zonder gal,
        Engel die mijn troost aan doet
        Fakkel van mijn Brande gemoet,
        Glans en gloory van ons huwelijck
        Hemel van mijn ziel op Aerderijck.
      
      
        Ieught van mijne Ieught
        Kist vol zoete vreugd,
        Luyster die mijn Oogh met glans versiert
        Mede hulp van God mij toegestiert,
        Noort ster daar mijn schip na draeyt
        Oge die mijn aangezicht verfraeyt,
        Paradijs vol van wellustigheyt
        Quintesesentie van mijn vrolijckheyt.
      
      
        Roosje zonder smert
        Steunsel van mijn hert,
        Troost en toeverlaet van hert en sin
        Vier en vlam van mijn getrouwe min,
        Wellust die mijn hert verblijd
        Ygen woonplaets van de schonigheyt,
        Zeynsteen die mijn liefde trekt
        En in mij zulck een suyvere min verwekt.
      
      
        O Alderliefste Bruyt
        Mijn A. B. C. is uit,
        Die ik in 't school van Venus heb geleerd
        Daar uwen Bruydegom u mee vereert,
        O Zoete Maagd ik heb noch stof
        Om te beschrijven breder uwen lof,
        Maar nu voor dezen keer scheyd ik daar uit
        Geeft mij een eerbaer kusje tot besluyt.
      
    
  