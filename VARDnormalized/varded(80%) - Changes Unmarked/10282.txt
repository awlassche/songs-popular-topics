
    
      
        Waar mach mijn Philida, mijn zoete beckje wezen?
        Mijn hertjen, Herderin, dat is in duizend vrezen,
        Waar of zij haar verschuylt, waar of zij haar onthoudt?
        Met suchjes, en ghetraen, loop ik door 't nare woudt,
        Waar sinje doch, ei spreeck,
        Waar zal ik u best vinden!
        Daar leidt zij bij de beeck,
        En rust onder de Linden!
        Zij sluymert, ach zij slaapt, op 't kaeckjen leit een Roos,
        Die neem ik, ach! ik dool, o Hemel! 't is een bloos.
      
      
        Met Zexis vindt ik mij, mijn Philida! bedrogen,
        Natuur u schoonheid gaf iets boven het ghemeen,
        V bloosjes bloncken mijn als roosjes voor mijn ogen
        Alzo dat ieder bloos voor mij een roosje scheen,
        Ach! moght ik Herderin!
        Een van de roosjes plucken,
        En door de zoete min
        Daar op mijn lipjes drucken,
        Ach! mocht ik, dorst ik ach, o! neen, ik durrif niet,
        Ik raeck in ongena zo Philida mijn ziet.
      
      
        Mijn Herderinne slaapt, dies ik bestae te kussen
        Een kusjen zal haar niet versteuren in de rust,
        Ei minne! ty te werk, en of zij ondertussen
        Al wakker worden, zegt, 't is Cloris die u kust,
        Kus Cloris, kus haar mond,
        Kus Cloris, kus haar kaken,
        O! lipjes root en rond
        Waar na mijn lusjes haken,
        Waar na de minne wenscht, ach Philida mijn lief!
        Saght, Cloris roeptse saght, wat doeje minne-dief.
      
    
  