
    
      
        Laat louen dy, wien d’Jnghels louen,
        Gij zijt Gods weerdste bruyd verheuen:
        Onslien bringhd gij ten Hemel bouen,
        Dies hebdy groot verdriet beseuen,
        Nooit vrouwe en leed zulk grief int leven.
      
      
        Wat leed gij drucks Maria vrouwe
        Deur Symeons schoon prophetyen,
        Doende verclaers, dat tsweerd van rouwe
        Dijn eyghen siele sou duersnyen,
        Groot last kwam dy, veur cleyn verblyen.
      
      
        Hoe vendy v int fel beswaren
        Alst Herodes dede becoopen
        Al den kinders onder twee iaren,
        En gij moest naar Egypten loopen,
        Dijn last groeyde met groten hopen.
      
      
        Wat hadde v ionck lichaam toren
        Als gij en Joseph bee vul minnen
        Dijn kind waendet hebben verloren,
        En gij hem vond ten Tempel binnen,
        Zonder Gods troost gij moest ontsinnen.
      
      
        Wat haddy gru en zwaar mishaghen,
        Wat leed dat herte bitter nepen
        Als gij dijn kind saeght tcruyce draghen,
        Ende hem ter dood bij fortsen slepen,
        Gheen mensch’ en had dit grief begrepen.
      
      
        Met droefheyt groot waerdy bevanghen
        Zwaar persse bracht dijn herte t’onder,
        Als gij hem saecht aent cruyce hanghen
        En gij en Jan bee stond daar onder,
        Gij en const verstaen dit bittter wonder.
      
      
        Hoe anxtich waerdy van bedryue,
        Hoe sneet den point van d’Bisschops zweerde,
        Als gij hem gherooft saecht vanden lyue
        En van tcruyce gheleyd op deerde,
        Gij wist, aan hem hinc tshemels weerde.
      
      
        Wat bitter pijn moest gij beslauen,
        Hoe schraudy laes, droef van bewinde
        Als gij hem dijns ondancks saeght begrauen
        En scheeden moest van uwen kind,
        Uoor tsweerelts goed dijn hert hem mind.
      
      
        Nu bid ik v schoon ieught ten fine
        En slaat ons zondaars doch gheen swijcke,
        Deur groot en smal dijn bitter pine
        Bringhdt ons in dijn kindts eeuwich rijke,
        Dwelck vul vreughdt is zonder ghelijcke.
      
    
  