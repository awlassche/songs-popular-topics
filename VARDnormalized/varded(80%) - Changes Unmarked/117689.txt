
    
      
        't Wenschelykst, dat in dit leven
        God aan eenig mensch kan geven,
        Is een welgerust gemoed
        Recht gevest op goede gronden.
        O! dan word geen staat gevonden,
        Daar men in verschrikken moet.
      
      
        Schynt de hel dan op te bersten:
        Schoon de duivelschaaren knersten:
        Is de wereld op de been:
        Scheen de Hemel te verdwynen:
        Mogt het alles vyand schynen:
        Ziels gerustheid gaat niet heên.
      
      
        In de stormen en de baaren
        Zal 't geruste harte vaaren,
        Onder 's Heren hand en oog,
        Als eens Noach, vrij van schade,
        Toen hij dreef op Gods genade,
        Tot hij uitging op het droog.
      
      
        O wat liefelyk verlusten!
        Dus in God te mogen rusten,
        Als het al in onrust is.
        Die zal rusten in de graven,
        En de schone Hemelhaven.
        Die verwachting is gewis.
      
      
        Maar die in des Satans strikken
        Rusten, ô wat naar verschrikken
        Zal hen stooren in die rust!
        't Is, als die door donderslagen
        't Huis in blikzemvlammen zagen,
        En 'er niemand is, die blust.
      
    
  