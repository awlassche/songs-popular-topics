
    
      
        PAtienty is goed Kruyd,
        S' houdt haar zonder klagen;
        S' houdt haar still', zij roept niet luid;
        S' heeft een wel-behagen
        In het geen dat haar geschied,
        S' is gerust in haar verdriet,
        S' is gerust van herte
        In all' hare smerten.
      
      
        Deze heeft Sint Job getoond
        In zijn bitter lijden:
        David is van haar gekroont
        Na zijn vromich strijden.
        Moyses was patientich zeer,
        Hij kwam 't over in den Heer,
        Hij heeft veel geleden,
        Vromelijck gestreden.
      
      
        Jacob is in groten druck
        Menigmaal bevonden;
        God had tot een groot geluk
        Hem die toe gezonden.
        Patienty werkt veel goed;
        Zalig is de Tegenspoed,
        Zo men niet is vuldich,
        Maar in all's verduldich.
      
      
        In het nieuwe Testament
        Heeft den Heer der Heren,
        Van 't beginsel tot het end
        Ons die komen leren.
        Metter daed, en metter mond
        Leerden Hij ten allen stond,
        Dat na 't bitter lijden
        Komt een zoet verblijden.
      
      
        Jan Baptist heeft veel gele'en
        Voor onze Ziel-behoeder;
        't Swaert des Droefheyds heeft doorsne'en
        't Hert van Christi Moeder.
        De Apost'len zijn gedood,
        Godes vrienden zijn ontbloot
        Van dit aardse leven,
        En daar door verheven.
      
      
        't Is een teiken dat men is
        Van de Uytverkooren;
        't Is een goe' getuychenis
        Dat men niet verlooren,
        Maar behouden zullen zijn,
        Zo men in zijn druck, en pijn,
        En in droefheyds vlagen,
        Niet en komt te klagen.
      
      
        Lieve vrienden neemt toch aan
        Deze trouwe reden;
        Wilt van mij in danck ontfaen
        't Geen ik heb beleden.
        ,, Zijt verduldich in uwe smert,
        ,, Zijt langmoedig in u hert;
        ,, Vreedzaam in uwe woorden;
        ,, Vast aan 's liefdens koorden.
      
    
  