
    
      
        DOe ik onlanghs de ruyge Velden
        Met mijnen gladden Zeyn beschoer,
        Ging dus mijn keel Gods goedtheydt melden,
        In 't zegenen van yder Boer:
      
      
        Als God den Hemel doet verhoren,
        En de Hemel weer het Aerdtsche-dal,
        En de Aarde dan de Wijn, en 't Kooren,
        En 't Koorn de mensen over al,
      
      
        Zo komt in haast des Heren zegen,
        Met rijke schatten, veelderley,
        En laeft ons mensen, als de regen
        Het groene Kruid doet in de mey.
      
      
        Met reden mogen wij dus zeggen,
        In 't schone Dorp van Wervershoof,
        Daar men onlanghs het Veld zag leggen,
        Zeer mager, schrael, en dor, en doof.
      
      
        In 't alderschoonste van de meye,
        Doe was het land noch wit, en swert,
        Men zag nau groene tussen beyen,
        Nau Beest op 't land gevonden werd.
      
      
        Een yders hert was heel besloten,
        En toe-geschroeft door 't zwaar verdriet,
        En 't Land met plagen overgoten,
        In 't welk men Godes toorne ziet.
      
      
        Wij sagen klaerlijck voor ons ogen
        Een groten druck, en zwaren noot,
        Ten zij dat God uit mede doogen,
        Ons weer zijn milden zegen boodt.
      
      
        God doet ook haast zijn heil weer tonen,
        Midts hij ons op het spoedighst helpt,
        En met zijn zegen ons doet kroonen,
        En met veel gaven overstelpt.
      
      
        Het Land, met jeughdigh gras besproten,
        Was onlanghs slijk, maar staat nu groen,
        Midts duizend duizend jonge loten,
        Haar in der haast vertonen doen:
      
      
        Die tegen al 't vernuft, en reden,
        Opschieten haast, men weet niet hoe:
        Zo dat de gladde koeien treden
        In 't Gras, bij na aan de oren toe.
      
      
        Het hoy, dat men schier most opwegen
        Met al ons geld, wanneer men 't kocht
        Heeft ons de Heer door zijnen zegen,
        In overvloed nu toe-gebrocht.
      
      
        Hij heeft ons Koorn, en Terruw geschonken
        Die de Akker ziet, het is genucht:
        En onze Bomen staan en proncken,
        Met alderhande leck're vrucht.
      
      
        Dus toont de Heer te met zijn krachten
        In wonder werken, ongemeyn:
        Doe Simson woud' van dorst versmachten,
        Maakt God een kin-back een Fonteyn.
      
      
        Elias, in gebreck van spijze,
        Kreeg door een Raven zijnen kost,
        En op een wonderbare wijze
        Heeft God Samaria verlost.
      
      
        Dus werkt de grote God van boven,
        Op dat wij in voorspoedigheydt,
        Niet ons vernuft en zouden loven,
        Maar alleen zijne goedigheydt.
      
      
        Wij dancken u dan, Heer der Heren,
        Voor al 't geen dat ons land ontving:
        En wilt ons voort, tot uwer eeren,
        Bij blijven met uw zegeningh.
      
    
  