
    
      
        O JESUS! die zo grote schaaren
        Gevoedet hebt met Wonder-brood;
        Hoe Zaelig! Die nog mag ervaaren,
        Dat GIJ de helper syt in nood!
      
      
        Dat meen'ge ziel' maar regt gevoelde,
        Hoe dat ze mist het waare BROOD;
        En daarom steeds met ernst bedoelde,
        Gered te worden uit dien nood!
      
      
        Hoe vol van Liefde was uw Herte,
        Tot die, GIJ hongerig saegt staan!
        Het was voor Uwe Ziel een smerte,
        Dat iemand leedig weg sou' gaan.
      
      
        Hoe wis syt GIJ doch, in uwe Wegen!
        Eerst, doet G' ons diep verleegen staan;
        Dan toont G' u haast tot ons geneegen,
        En neemt U onzer noodruft aan!
      
      
        Hoe saelig syt GIJ voor die genen,
        Die (schoon onmachtig) eevenwel
        Het gants opregt'lyk met U meenen!
        Send' GIJ uw woord, dan loopt het snell.
      
      
        Wie zag ene Maaltyd op die wise?
        Hier zag men gene Tafels staan!
        De grote Disch had' ook geen' spijze,
        Voor dat uw Almacht die bragt aan.
      
      
        Op U heeft MOSES al geweesen,
        Doe 't volk door 't Manna wierdt gevoed:
        Bij DAVID, is van U te leesen,
        Dat GIJ den Armen deelt uw Goed.
      
      
        Dat weinig was, wist GIJ te maaken,
        Dat het vermeêrd' onder de hand:
        Een, die gelooft, kan nog geraaken,
        Tot honderd, naar syn' roep, en stand!
      
      
        O dierbaar BROOD, van GOD gegeeven!
        Deel nog U zelven mee' tot Spies!
        Laat door uwe Kracht de ziele leeven,
        Voed GIJ ze zo, op Uwe wys'!
      
      
        Verborgen MANNA van den Hemel!
        Onze herte proev' Uw soetigheid!
        Doet ons gescheiden van 't gewemel,
        Met U syn, tot in eeuwigheid!
      
      
        Och dat ons hert, en mond eens zingen,
        Nu zal de HEER myn Herder syn;
        Nu weet ik, dat mij gene dingen,
        Ontbreeken zullen! HIJ is Myn!
      
      
        Barmhert'ge JESUS! doet Uwe ogen
        Ook nog eens in ontferming' op!
        Aanschouw dat diepe onvermogen,
        Van sulk een grote menschen-trop!
      
      
        Hoe salig syn die arme Zielen,
        Die hong'ren naar geregtigheid!
        Die, op Uw woord, ter aarde knielen;
        Voor sulken, hebt GIJ spies bereid.
      
      
        Een spies, niet naar den smaek der Groten,
        Een MANNA, dat verborgen is;
        Uw Vlees, en bloed, aan 't kruys vergooten,
        Tot voedsel, en tot laafeniss.
      
      
        O deer SPYS'! ô schone Gaave!
        Veel beeter, dan de Wereld heeft:
        Ach dat mij die verkwikking laave!
        DIE is genoeg, als GIJ ze geeft.
      
    
  