
    
      
        De grote Jupiter had op een tijd de Goden
        Door zijn gewieckte Bood doen op een Gastmael noden,
        Want Ceris, op 't versoeck van Mars, had Hemels Mout,
        Had lecker Hemels Bier, Haerlemse Vocht gebrout.
      
      
        De Goden worden zoet, de keelen raken open,
        De kraght van 't Mout begint haar in het hoofd te loopen,
        Maar d'hinkende Volkaen, de God van rook en vier,
        Most hebben smook bij 't werk, Tabak bij 't verse Bier.
      
      
        De Goden keken toe, hij haelde uit zijn sakje,
        Zijn Doosje en zijn Pijp, en rookte een Tabakje.
        Den Hemel raekt vol rook, ô wonderbare Kruid,
        De Goden onbekent: De Sterren doven uit,
      
      
        De Wolken worden dik, de Maen begint te bruynen,
        De rook benevelt al der Goden klare kruynen,
        d'Een kugt, de twede niest, de derde die wordt beus,
        En Venus kreeg op 't lest de snof ook in de neus,
      
      
        De rook viel op haar borst: dus berst zij uit in 't rasen
        En sprak Vulcaen dus aan in midden van zijn blasen
        Fy rokerige Beest, wat legt gij hier en stinkt?
        En is het niet genoeg, ô Kreupel, dat gij hinkt?
      
      
        En dat gij, klam van zweet, met u berookte Leden,
        Komt op het suyver Bed aan mijne zyde treden?
        Maar wilt gij nu daar toe met een berookte Mond
        Noch kussen mijne Lip? dat maakt gij al te bont:
      
      
        Wie van de Goden of Godinnen zal het swoegen,
        En 't smoken dat gij doet, niet strekken tot misnoegen?
        Gij maekt dat Jupiter nau uit zijn ogen ziet,
        Waar henen hij den strael van zijne Blixem schiet
      
      
        En Juno is te trots dit stinken te gedogen,
        Minerva is te wijs, het sou haar breyn verdrogen,
        Saturnus kucht daar of, Apollos klaer gesicht
        Bewolkt, en zo berooft gij 't Aertrijk van zijn licht.
      
      
        De rook, zo Ceris zeyt, verdort, verdoft haar Koren
        En Floraes Blom-çieraet verwelkt en gaat verloren.
        De damperige rook maekt 't Wapen-tuyg verroest
        Van d'edle Krijgs-god Mars, die van benauwdheid hoest
      
      
        En Bacchus traenoogt zelfs, ei ziet wat rode ogen
        Krijgt hij van deze smook: wie sou het dulden mogen
        Hoe lang ist dog geleen dat gij aan 't zuigen kwaamt?
        Onlangs, seyd hij: en heeft daar mede eens geaemt
      
      
        Dat al de Goden foey, en zij half stinkend riepen,
        En Venus uit het oogh de bange tranen liepen.
        Foey, sey zij, lieve Man, hoe komt gij aan dit Kruid?
        Ik zal 't u zeggen: Juist als ik mijn Poort toe sluit,
      
      
        Komt een jong Duyveltje mij uytte Hel te moeten,
        Die brengt mij dit, en zegt dat Pluto mij dee groeten
        Begerende met mij te drinken, overmits
        Hij mee met vuur om ging, als ik doe bij mijn Smits.
      
      
        Nu weet gij immers wel dat ik nooit pleeg te haken
        Na Wijn of drabbig Bier, ten mag mij niet vermaken
        Maar edel rook en vuur die drink ik zo gij ziet,
        En zo dat Pluto past, mistaet het mij ook niet:
      
      
        Ik ben zo wel als hij een God van vuur en smoken.
        Daar op begon hij weer den Hemel vol te roken:
        O ho, sprak Jupiter, 't is wel Vulcaen, 't is wel,
        Maar maekt een onderscheyt van Hemel en van Hel
      
      
        Zo veer gij zijt belust Tabak en rook te drinken,
        Zo daalt na Pluto toe, gaat bij de Duyvels stinken:
        Maar boven bij de Goon, dat ly ik nimmermeer;
        Dus werpt Tabak en Pijp terstont van boven neer,
      
      
        Of 'k salse van u Neus met mijnen Blixem dryven.
        Strakx hiel Vulcanus op, en liet zijn smoken blyven.
        De kluchtige Mercuur die zag van stonden aan
        Beneden op der Aerd veel Morianen gaan,
      
      
        Daar wierp hij de Tabak en al de Pijpen onder,
        Die grabbelde terstont, en achtent voor een wonder
        Daar ging het smoocken aan, elk neus geleek een schouw,
        Zij plantent om te zien of 't Kruid ook wassen wou:
      
      
        Het wies in overvloed, doe wou het niemand sparen,
        Zij smookte met malkaer of 't jonge Duyvels waren,
        De swarte Spangiaert zag does Indiaense rook,
        Hij boetst het daedlijk na, zijn neus ontfonckte ook:
      
      
        De Fransman komter bij, de bolle Nederlander,
        Wil quijlen als de rest, en smoken als een ander:
        Maar d'Engelsman verdiendt op 't hooghst te zijn vermaert,
        Zijn Neus zal smoken met de beste Neus op Aard.
      
    
  