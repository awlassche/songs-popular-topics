
    
      
        Waar werd oprechter trouw
        Dan tussen man en vrouw
        Ter weereld oit gevonden?
        Twee zielen gloende aan een gesmeed,
        Of vast geschakelt en verbonden
        In lief en leed.
      
      
        De band, die 't harte bind
        Der moeder aan het kind,
        Gebaard met wee en smart,
        Aan hare borst met melk gevoed,
        Zoo lang gedraegen onder 't harte,
        Verbind het bloed.
      
      
        Noch sterker bind de band
        Van 't paar, door hand aan hand
        Verknocht, om niet te scheiden,
        Na datze jaeren lang gepaert
        Een kuisch en vreedzaem leven leidden,
        Gelijk van aerd.
      
      
        Daar zoo de liefde viel,
        Smolt liefde ziel met ziel,
        En hart met hart te gader.
        Die liefde is sterker dan de dood.
        Geen liefde koomt Gods liefde nader,
        Noch schijnt zoo groot.
      
      
        Geen water bluscht dit vuur,
        Het edelst, dat natuur
        Ter weereld heeft ontsteken.
        Dit is het krachtigste cement,
        Dat harten bind, als muuren breecken
        Tot puin in 't end.
      
      
        Door deze liefde treurt
        De tortelduif, gescheurd
        Van haar beminde tortel.
        Zij jammert op de dorre rank
        Van enen boom, verdroogd van wortel,
        Haar leven langk.
      
      
        Zoo treurt nu Aemstels vrouw,
        En smelt als sneeuw van rouw
        Tot water en tot traenen.
        Zij rekent Gijsbreght nu al dood,
        Die, om zijn stad en onderdaenen,
        Zich geeft te bloot.
      
      
        O God, verlicht haar kruis,
        Dat zij den held op 't huis
        Met blijschap magh ontvangen,
        Die tussen hoop en vreeze drijft,
        En zucht, en uitziet met verlangen
        Waar dat hij blijft.
      
    
  