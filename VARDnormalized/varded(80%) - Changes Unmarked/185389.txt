
    
      
        ROose-kransjen u zij lof,
        Uit den Hof,
        Van den Hemel neer-gezonden,
        Van verscheyde Bloemtjes schoon,
        Als een Kroon,
        Wel-gevlogten en gebonden.
      
      
        Edel Kroontjen dat wel staat,
        Voor sieraad,
        Op het hoofd van Gods Vriendinne,
        Gulde Krone die bekroont,
        En verschoont,
        ’s Hogen Hemels Koninginne.
      
      
        Lieffelijcke Roos-plant soon,
        Altijd groen,
        En gij draegt sneeu-witte Roosen,
        Op elk blaedjen zeer bequaem,
        Staat den Naam,
        Van Maria uyt-verkoosen.
      
      
        Kransje dat u zo behaegt,
        Moeder Maegt,
        Daar men tussen vijf Robijnen,
        Van ons Heren Gods Gebedt,
        Wonder net,
        Ziet u Roosjes tussen schijnen.
      
      
        Psalterken gij maekt bevreesd,
        d’Boosen geest,
        Die eer Saul kwam bespringen,
        Als hij hoort den zoeten tael,
        Menigmael,
        Van ’t Ave Maria zingen.
      
      
        Kostelijckste Ketentjen,
        Dat ik ben,
        En nooit beter was te vinden,
        Om den bozen vijand fel,
        Van de Hel,
        Kragteloos, en vast te binden.
      
      
        Kransjen als ik sonderling,
        Voor een Ring,
        U ga dragen aan mijn vinger;
        Tegens het hoovaerdig vat,
        Goliath,
        Zijt gij mijnen Davids slinger.
      
      
        Gij zijt ook mijn minne-brief,
        Aan mijn Lief,
        Dat ’s Maria uyt-geschreven,
        Vliegt ten Hemel, heel gereed,
        Brengt bescheet,
        Van haar die mij doet te  leven.
      
      
        Gij helpt mij waar dat ik ga,
        Waar ik sta:
        Zal ik ergens gaan of reizen,
        Met u kort ik weg, en tijd,
        Die ’t verslijt,
        Met leesen en overpeysen.
      
      
        Als ik in mijn kamerken,
        Met u ben,
        In de Kerk of in een hoekjen,
        Gij dient mij daar altemet,
        Een Gebed,
        Of voor een Godtvrugtig Boekjen.
      
      
        Over al ik u mee voer,
        Aan mijn snoer,
        Leydraet die mij kond geleiden,
        Tot Mariaas zoete schoot;
        In de dood,
        Daar ik nimmer van moet scheiden.
      
      
        Laat dit lieve Kransjen zijn,
        Een band, die mijn,
        Met Maria voegt te samen,
        Op dat ik, die haar nu dien,
        Haar mag zien
        In het Eeuwig Leven, Amen.
      
    
  