
    
      
        EEn Slaef, gheperst door Slaverny,
        Denckt menigh-mael: och! was ik vrij
        Van deze dienstbaerheden!
        Zo baed mijn hert in zoete lust,
        Ik steld mij dan gherust,
        En was na wensch te vreden.
      
      
        Maar wanneer uit dat wreet ghewelt
        Den armen Slaef is vrij ghestelt,
        En niet meer vreest voor slaghen,
        Zo denckt hij weder in 't ghemoet,
        Had ik een weinig goed,
        Zo soud ik niet meer klaghen.
      
      
        Maar als hij dan de midd'len heeft,
        Daar van een Mensch bequaem'lick leeft,
        Zo kan hij noch niet rusten:
        Maar denckt dan weer: was ik ghelijck
        Als die, of die, zo rijk,
        Zo sou mij niet meer lusten.
      
      
        Maar als hij schatten, en rijkdom,
        In volheydt heeft: en dan de som
        Noch daegh'licks ziet vermeeren,
        Zo denckt hij weder in 't gemoet:
        Wat baet mij machtig goed,
        Zo ik niet mach Regeren?
      
      
        Maar wanneer als hij is gebracht
        Tot hoog gebiedt, en grote macht,
        Zeer ver het Grauw te boven,
        Zo denckt hij weer van stonden aan:
        Och! dat ik mochte gaan
        In Koninghlicke hoven!
      
      
        Maar wanneer als hij komt in 't Hof,
        Is 't oude Lied, hij walghter of,
        En acht dat een belooningh
        Voor hem al veel te klein, en slecht,
        Maar denckt: mocht ik van knecht,
        Eens worden tot een Koning?
      
      
        Maar als daar na hij ook al schoon
        Komt sitten op een Koninghs-throon,
        Zo ziet hij and're Heren,
        En rijke Koninghen zeer veel,
        Dan denckt hij: Mocht ik heel
        De Wereldt, self Regeren!
      
      
        Maar als zijn macht ook wordt zo groot,
        Dat hij de gansche Aerden-kloot
        Doet na zijn wetten leven,
        Zo denckt hij: Maar een Wereldts Heer?
        Wel sijnder dan niet meer?
        Och hadde ick'er zeven!
      
      
        Dus zendt hij strack zijn Boden uit,
        Te soecken in het Noord, en Zuyd,
        In 't Oosten, en in 't Westen,
        Op hope of'er hier of daar,
        Noch niet een Wereldt waar
        Voor zijn gebiedt ten besten.
      
      
        En t'wijl zijn volk na Landen zoekt,
        Hij schier den Heer des Hemels vloekt
        Ja denckt somtijdts in 't dromen:
        Och! kond ik beide Son en Maen,
        Na mijnen wil doen gaan,
        En vatten hare toomen!
      
      
        Maar als hij dus wast boven tucht,
        Zo komt de dood met snellen vlucht,
        En tuymelt hem ten grave:
        Daar leidt hij dan, dien Wereldts Heer,
        En heeft aldaar niet meer,
        Als doe hij was een Slave.
      
    
  