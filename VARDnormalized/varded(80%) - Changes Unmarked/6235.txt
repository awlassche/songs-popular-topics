
    
      
        GIJ, die met Venus schoonheyd praalt,
        En Pallas geest is gunstig aengeboren,
        En Iunoos glooren
        Uit uw aanschijn straalt,
        Volmaakte beeld, hoe lang zal 't noch weezen,
        Dat gij zult wonden en niet eens geneesen?
        Gij hebt u lang verbonden
        Met een, die u vliet,
        Waar van gij niet gevonden
        Hebt, dan staag verdriet.
        Hij laat u hier
        En zijn playzier
        Heeft hij licht met een ander:
        Ay Ioffertje verander
        Mee uw Minnevier.
      
      
        Uw schoon gezichje steekt in brandt
        Zo menich borst, veel eedeler in 't minnen,
        Als die uw zinnen
        Voert zo ver van kant.
        Gij mind mij niet, zo ik wel kan bemerken;
        Maar uw gezicht voel ik wel in mij werken.
        Ach! mocht mij bestralen
        Uwen gloor der min,
        Ik zou na niemand talen
        Als na u, Godin,
        Uw schoon gezicht
        Zou zijn mijn licht,
        Mijn Zon, mijn eenig leeven,
        Nooit hoog genoeg verheven
        In mijn laag Gedicht.
      
      
        Indien den tolk van uw gedacht
        Uw wijze tong, door uw korale lippen
        Eens troost liet slippen
        Op mijn minne-klacht,
        Gewis geen blijder hart, vol lang verlangen,
        Zoud' u zo wellekoom als 't mijn ontvangen,
        Dan Zoud' gij niet vertrouwen,
        Maar bevinden, dat
        Ik u zou waarder houwen
        Als den rijksten schat.
        Wij zouden staag
        Bij nacht, bij daag,
        Doen vriendschap aan malkander:
        Dus Ioffertje verander,
        Nu mijn lust word graag.
      
    
  