
    
      
        O Schoonste van Uenus Camerieren
        Wat lyd’ ic druc en rouwe:
        Hoe mach ons Fortune aldus bestieren
        Met harer valscher trouwe:
        Gij zijt zo schoon een vrouwe
        Jst dat ik v moet deruen
        En verliesen mijn amye,
        Moet ik deur liefde steruen
        En scheiden ik en ghye,
        Dat clagh’ick ialousye.
      
      
        Ik claghe des scheedens droefste ure,
        Die nooit ter waerelt mocht ghesijn:
        Niet beter en is mijn auonture,
        Tfy ialousi vals fenijn,
        Gij brocht mij int zwaar ghepijn,
        T’sal noch al op v weluen:
        Nochtans waendy mij verzeeren,
        Gh’en doet, gij quelt v zeluen,
        En doet v luttel eeren,
        Jck hope het zal verkeren.
      
      
        Als ik ouerdincke tijd voorleden,
        De tourkins ende de ganghen,
        Hoe wij onslien doen tot vreuchden deden,
        Ben ik tranich behanghen,
        T’coleur van uwen wanghen,
        Brijngt mij in zwaar ghepeynsen
        Als ic nu daar af moet scheeden:
        Hoe can hij op v greynsen?
        Gij const mij nooit verleeden,
        O God troost doch ons beeden.
      
      
        O lacen mijn ouerschoon Princess,
        Wilt doch mynen druck verlichten:
        Gij gaaft mij int scheeden ene less
        Dat ik op v sou dichten,
        Jck claechs vrou Uenus schichten,
        En vloucke hem bouen maten
        Die ons bringhdt in does doleuren:
        Ten zal nochtans niet baten,
        Schoon lief en wilt niet treuren,
        T’moet veel vremds dincs ghebeuren.
      
    
  