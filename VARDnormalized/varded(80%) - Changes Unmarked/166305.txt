
    
      
        O eenzaamheid wat wekt ge een zalig leven!
        Daar gij den geest in stilte bezig houd.
        Bij 't vreedsaam vee van haat, nog nijt gedreven,
        Gelukkig, die u find in 't groene woud.
        Daar jeugdig bloemsieraad,
        De pragt der vorsten hoven,
        In glans te boven gaat,
        Hoe waard te loven.
      
      
        Dit is het al, o kommerzieke mensen!
        Wat tot de vreugd van een gerust gemoed,
        Op aard is te verkrijgen of te wensen,
        Gerustheid tart al 's werrelts overvloed.
        Het vrolijk pluimgediert,
        Dat van geen zorg gedreven
        Door veld, en beemden zwiert,
        Bezit dit leven.
      
      
        Dat zingt en queelt zijn wiltzang vrij van zorgen,
        Gerust en blijde in 't zoeken van zijn kost,
        En zaayt, nog maayt, voor d'avond, of den morgen,
        Van 's Hemels hand gekleed, en warm gedost,
        Hij die 't al spijst en voed,
        En 't leven heeft gegeven
        Toont, van hoe weinig goed
        De mens kan leven.
      
      
        Wat zorgt, en waakt, en slaaft, vol angst, en kommer,
        De mens dan in dit korte leven hier?
        Gerustheid wound in stille, en koele lommer,
        Vrij van begeertens onverzade vier.
        Eenzame beemd, en hof,
        Gij sleept mijn wensen mede,
        Wat hebt gij roemens stof,
        Van liefde en vrede!
      
    
  