
    
      
        Wat is het leven ook!
        Waar zyn nu onze vrinden?
        Vergaan gelyk een rook,
        Die wij niet meer en vinden:
        Hoe zeer zij ons bevielen,
        Dat voeld het vlees met pyn:
        Ach afgestorven zielen!
        Hoe mag 't nu met uw zyn?
      
      
        Veel beter als het plag,
        Wij zien uit klaarder ogen
        In enen schoonen dag,
        All' onlust is vervloogen.
        Hoe zal men 't uw verbeelden?
        Wij hebben wat ons lust,
        Wij smelten in de weelden
        Van ene zoete rust.
      
      
        Gij rust in 't hoogste goed,
        Maar wij noch hier gevangen
        In 't aardse vlees en bloed,
        Wij zuchten uit verlangen,
        Om u daar eens te vinden
        In 't schaduwlooze licht,
        Wij zien hier noch als blinden
        Met schemerend gezicht.
      
      
        Wij wensten dat gij waard,
        Daar wij ons nu bevinden,
        Verheerlykt en verklaard,
        Veel nader ons beminde:
        Die ons met zynen bloede
        Zo dierbaar heeft gekocht,
        Die ons zo lang behoede,
        En hier in vrede brogt.
      
    
  