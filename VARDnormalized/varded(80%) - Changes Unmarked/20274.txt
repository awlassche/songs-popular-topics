
    
      
        O! Ooghe gij,
        Tfy wat hebdy ghewracht!
        Door d’ooghe bly,
        Daar d’oogh en t’hert oplacht:
        Door d’ooghen kracht,
        Leit mijn ooghe ghevaen
        In Venus macht,
        t’Welck d’oogh cost menich traen.
      
      
        O zoet ghesicht,
        Medicinael ghesont,
        Mijns ogen licht,
        Die mijn ziel hebt door-wont,
        Mijn oogh doch jont
        V ooghs licht: welk passeert
        Dianae rond:
        Iae Phoebi hoog gheeert.
      
      
        Want mocht d’oogh noch
        Ghebruycken d’ooghen lust,
        Zo waar d’oogh doch,
        Door d’oogh bly en gherust,
        Van druck ghesust,
        Waar t’is tot ooghs verdriet:
        Mach d’ooghe just
        Haar licht becomen niet.
      
      
        Weg Amphion,
        Orpheus zoet gheclanck,
        Die te Siphon
        Den Berg Irion dwancks:
        Weg Muses sank,
        Op Helicon vermaert:
        Want d’ooghs verlanck,
        Elders door d’oogh vrucht baert.
      
      
        Princeslijck schijn,
        O Enghels ooghe jent:
        De ogen dijn,
        Mijn oogh, en t’hert verblent,
        In liefd door rent.
        Dus blinckend’ licht vol deucht,
        Blust d’ooghs Torment,
        Door d’oogh, met rein gheneucht.
      
    
  