
    
      
        ALs de Son het Veld begaf,
        Dreef ik mijne zoete Schapen,
        Van de grasse bloemtjes af,
        In haar Hutje om te slapen;
        En doe al de Herders knapen,
        Sliepen, ging ik ook um rust,
        Bij een Beeckje dat zoet stroomde,
        Daar mijn weligh Hertje droomde,
        Dingen die nooit zijn bewust.
      
      
        Mijn docht dat mijn Jeugdigh vlees
        Was door Naso, steen geworden:
        Dat geen Jeugd meer dertel rees;
        Maar bleef stijf gelijk een horden;
        Ogen na geen kijcken porden:
        Mond en Tong gaf geen geluid:
        Handen mogt geen Staf meer voeren:
        Handen mogt geen Vee meer roeren:
        Ach al 't Leven was mij uit.
      
      
        Yder zag de gave Steen,
        Yder riep O! Goon 'k moet schreyen:
        Is de Menscheyt dus verdween,
        Zoete Steen men zal u leyen,
        En u Steenigh lijf bereyen,
        Tot een deksel voor een Graf,
        Tot een Sercq daar Maegden rusten,
        Herders-steen waar zijn u lusten?
        Alles is gesneden af.
      
      
        Naso gaf mijn weer gevoel:
        Naso gaf mijn snelder Ogen,
        Naso gaf mijn bly gewoel.
        Naso gaf al mijn vermogen:
        Naso was met mijn bewogen,
        Zoete Naso 't is nu vreugt
        Zoete Naso laat mijn blyven
        Laat mijn Sercq dit Graf geryven,
        Want geen zoet myn soeter heugt.
      
      
        'k Voel nu 't jonge jeugdigh volk,
        Mijn met vlugge voeties treden;
        'k Zie ha zoet! haar dikke wolck,
        'k Zie de Nomphjes al haar leden,
        Wonder net en braaf besneden,
        Kameniertjes bly van Geest,
        't Scheen mijn hand haar sagtheydt grepen
        O zij waren eens geslepen
        En gemaakt na ene leest.
      
    
  