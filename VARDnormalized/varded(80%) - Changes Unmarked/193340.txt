
    
      
        ELiza red een Weduwe van schuld:
        De Sunamitische ontfing een soon,
        Hij helpt de pot met bitter moes gevuld
        Doe kwam sig Naaman aan hem vertoone:
        Hij reinigt hem door 't water der Jordane.
        Hij deed' ook 't ijzer zwemmen op de vloed,
        De Syrier bespied zijn Oorlogs-bane,
        Eliza uit geheym van zijn gemoet.
      
      
        De Syrier kwam met een Leger af:
        En wil daarom Gods Man in banden sluyten.
        Samaria, door honger, lijkt een graf:
        De onreine mannen gingen daarom buiten.
        De yver-geest doet Jehu Joram doden.
        Hij roeit het Huis van Achab gantschlijk uit,
        De Baals-dienst wierd scherpelijk verboden,
        Athalia verwekt een moord-geluyt.
      
      
        Door Zacharias kreeg Joas de Kroon,
        Hij moest zijn bloed daar na aan Joas geven:
        Dit was voor al zijn trouwe dienst de loon.
        Elizaes graf gaf aan een dode 't leven.
        Amasia sloeg dapper de Edomiten,
        Hij daegd' Israels Koning tot een slag:
        Maar Joas droeg niet lange dit verwijten:
        Doe zag Amasia zijn laetste dag.
      
    
  