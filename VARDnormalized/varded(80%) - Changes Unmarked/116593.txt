
    
      
        Eeuwig wezen
        Noch nooit begreepen Heer,
        Ik buig voor u, in 't stof op 't aanzicht neêr;
        Ik meet geen tyd, ik tel geen uuren meer,
        Om eer, en prys te geeven; myn leeven,
        Hoe lang het worde, 't is noch veel te kort,
        Om u te looven
        Voor 't heil, van boven,
        Op mij neêrgestort.
      
      
        'k Lag vervallen,
        In enen diepen kuil,
        Van ongeloof, het licht ging voor mij schuil;
        Maar gij ontrukte mij dien helsen muil,
        En stak mij toen rechtschaapen, in 't wapen,
        En gij behong myn schouder met een schild,
        Waar op 't bespringen,
        Der twyffelingen,
        Al haar pylen spilt.
      
      
        'k Zal bespotten
        Den stouten ongodist,
        Die al te dwaas na grote wysheid vist,
        En niet beseft, dat hij haar oorspronk mist;
        Ik hoef niet wyd te zoeken, in hoeken,
        Dat heilig wezen straald mij in 't gezicht;
        Hij legt mij neder,
        En wekt mij weder
        Met het morgen-licht.
      
      
        Laat mij weezen,
        Een rots die nooit doorweekt,
        De Zee van 't ongeloof, hoe veel z' ontsteekt
        Met al zyn baaren, op haar vastheid breekt,
        Haar weêr te rug doet ruimen, en schuimen,
        Van heete tooren, die vast brult, en, raast,
        Laat ons braveeren,
        De woeste onweeren,
        Die de Wereld blaast.
      
    
  