
    
      
        Wat hangt gij met uw zinnen vast
        Aan 't poesle schoon, aan 't levendig albast
        Van ene maagd, om haar volmaakte leen,
        Van u, gelijk iets godlijks, aangebeen?
      
      
        Zie toe: dat schone leliwit
        En rozenroot, dat op haar wangen zit,
        Zal eerlang, door het minste leed, vergaan
        En u verbaast doen, en verwondert staan.
      
      
        Hoe schoon een roos bloeit in een hof,
        Een onweer drukt haar neder in het stof:
        Daar zij verwelkt met al haar schone blaan.
        Zoo gauw is 't met de schoonheid ook gedaan.
      
      
        Een ziekte, een koors, of andere smet,
        Die 't lighaam werpt in 't quijnend legerbed,
        Heeft in een oogenblik dien glans geroofd,
        En al den luister daar van uitgedooft.
      
      
        De schoonheid is een teedre bloem,
        Van korten duur in luister, glans, en roem:
        Waar aan de jeugd zig al te blind vergrijpt,
        Die slegs op 't uiterlijk, de zinnen slijpt.
      
      
        Maar wie 't inwendig schoon bejaagt,
        Dat met zijn glans moet cieren ene maagd,
        Verheugt zig, wijl hij daar in gaven find,
        Waard aangebeen, geliefkoost, en bemind.
      
      
        Want schoonheid van het vlees is niet
        Bij 't geen het zielenschoon een minnaar bied:
        Dat uit haar eigen luister kan bestaan,
        Daar 't ander als een schaduw moet vergaan.
      
      
        Dat is de deugd vol schone glans
        De parel van de zuivre maagdekrans:
        Waar door de ziel in schoonheid onbepaalt,
        Het hoofd, als 't lighaam sterft, ten Hemel haalt.
      
      
        Maar 't schoon vol ydel opgetoy
        Is kort van duur. ‘want alle vlees is hoy
        ‘En zijne glori als een bloem, op 't veld
        ‘Die van den wind ter neder word gevelt.
      
      
        Zoek dan de deugd de waardste schat,
        Die al het wenslijk schoon in haar bevat.
        Een maagd, wie zedigheyt het harte blaakt,
        Is 't die een minnaar regt gelukkig maakt.
      
    
  