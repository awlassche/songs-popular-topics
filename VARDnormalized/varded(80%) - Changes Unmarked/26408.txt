
    
      
        Magnificat nu de zulcke zeere,
        Die hier voortijts nieuwers en was geloofd,
        Die nauwe was cnape tooght hem nu here,
        Dus wordt d'onnoosele allomme berooft.
        Elk in hem zelven dynckt: Ic ben 't hoofd!
        Zonder anxt oft creese, als ik versta,
        Niemand en peynst om zijn anima.
      
      
        Mea verlies ik van dage te dage,
        't Langhe ghedueren doet 't herte vercauden,
        Ic vindt even kwaad waar ik ketse oft jaghe,
        Niemand en dynct mij t'syne behauden.
        Wien zullen 't wij wyten? wiens zijn de schauden?
        Ic en verstae de questie niet geheel noch zom,
        Hoe 't es, ic stel al in Dominum.
      
      
        Et exultavit in 't verdriet eens anders
        De zulcke die noch zelve zal sneven;
        Nu vul fenijns als loose callanders,
        Die daar mé verderven in drucke verdreven.
        Dynct toch in tijds wat staat gheschreven
        In 't herte: 'Bekent u zelven nu, reus.'
        En zeght ghesondicht heeft spiritus meus.
      
      
        In Deo wil ic mijn vrueght voortmaken,
        Niet achtende al bem ic uut weelden ghestelt,
        Den druck es mine al moet ic 't smaecken,
        Het was mij langhe te voren ghespelt.
        Patientie es goed voor hem die quelt,
        En maect u in 't lyden van herten vro,
        Ende dynct het es al salutari nostro.
      
      
        Respexit de here in 't hoogste gheseten,
        Dat 't volk beneden zoo kwalijk leeft,
        Heeft ons als meester met roeden ghesmeten,
        Bij elckanderen compt het dat 't land dus sneeft.
        In 't overdyncken mijn herte beeft,
        Dus rade ic elken dies dat verstaat hem
        In 't leven te minerene humilitatem.
      
      
        Ancillæ suæ moeten nu verhuysen,
        Den scherpen tijd doet ze al verfyghen,
        Men macher niet meer schranssen noch buysen,
        't Es nauwe dat mer wel brood can cryghen.
        De aermoede es groot, hoe dat ze zwyghen,
        Hier ende allomme vint mer mê,
        Dus mach ik over andere wel zegghen ecce.
      
      
        Enim zij in weelden zaten,
        Hebben eens nauwe naar God ghevraeght,
        Dies zijn zij ghecommen tot cleene staten,
        In drucke verdreven, alomme ghejaeght.
        Wij slachten den kind dat haastelijk claeght,
        Legghende dat up ons sochte joc,
        Waert wel ghejugiert het compt al ex hoc.
      
      
        Beatum es hij van God vercoren,
        Die in 't verdriet hem can verblyden;
        Ic duchte daar esser luttel geboren,
        Die 't wel verdraghen zonder eenich benyden.
        Ghiericheit blijft ten eewighen tyden,
        Al vloeydet 't goed als de zee ontrent,
        Want die 't wel hebben altoos me dicent.
      
      
        Omnes zijn wij met zonden besmuert,
        Haedt en nijt hebben nu regnatie;
        D'een lacht ende de ander truert,
        Ende maect in 't lyden zijns vriends jubilatie.
        Waar dat ic nu comme daar es nu arguatie,
        't Zij vriend oft vijand, ja, waar dat es,
        Hier over in alle generationes.
      
      
        Quia d'oorloghe ons haudt t'ondere,
        Helpt 't volk up 't veld de beesten wachten;
        Ketyvigh brood eet elc alsnu byzondere,
        Niemand en derf op 't zyne vernachten.
        Zeer lettel baten al onze clachten;
        Men acht ons zegghen, noch dat, noch dit,
        Maar hij es ghepresen die 't kwaad fecit.
      
      
        Mihi magna doen zij die cleene waren,
        Zij zijn gheresen die noch zullen dalen,
        Die nooit en spelde die can nu vergaren,
        't Es al: 'Den boerman maghs meer betalen.'
        Niemand en brynght ons, maar elk wilt halen,
        Wij verliesen 't onze, 't zij spel ofte neerst,
        Ic laat hem regieren qui potens est.
      
      
        Et sanctum es zynen naam in 't leven,
        Die 't al te samen zal loonen naar dwerck;
        Die zulcke heeft eens anders ghebreck gheschreven,
        Die zelve ten einde zal blyven in 't perck.
        Zijt u dies wachtende, 't zij leeck oft cleerck,
        Voorspoet jaeghter vele in 's duvels gheblus,
        Elk wachtte hem voor nomen ejus.
      
      
        Et misericordia ligt plat versleghen,
        Wie zaude binnen den lande dit spel ghenoughen?
        Lettel iemand es tot dueghden gheneghen,
        't Kint zaude den vader wroughen.
        Al es 't spel kwaad 't moet ons ghevoughen,
        't Es: 'Gheeft, wij moeten hebben, 't zij zoo oft dus,
        Al zaude elk vercoopen 't bedde ejus.'
      
      
        A progeny, dat eerst was gheschepen,
        En kwam 's ghelijcx nooit binnen den lande;
        Rooven, stelen, branden, nemen, slepen
        En es alsnu ter weerelt gheen schande.
        Wat schadet al staat de ziele te pande,
        Dat zegghen nu veele, zijt zeker des,
        Die Lucifer schrijft in zijn progenies.
      
      
        Timentibus Gode, naar schrifturen spreken,
        En zullen in drucke hier niet faillieren,
        Gheeft hem de wrake hij zal 't wel wreken
        En tempert u leven bij manieren;
        Deghene die nu fortse hantieren
        Zullen ten einde noch worden stom,
        Oversien met plagen en dat bij eum.
      
      
        Fecit dat hem langhe zal rauwen,
        In 't platte gheseyt, 't zij wijf oft man,
        Om drinken eyst bier te bitter ghebrauwen,
        Eyst iemand beschuldich die trecx hem an.
        Die met aerbeyt hier voortijts zijn brood gewan
        Worden nu belast met schulden mat en lam,
        En hebben nu meest potentiam.
      
      
        In brachio suo heeft ze God beloken,
        Die hem hier uut vrezen beminnen;
        Zij zijn dan zot die 't hier zoo coken
        Dat zij die helsche pine gewinnen.
        Al zoude van hongher 't volk ontsinnen,
        En weet hoe dat men 't paelt oft pit,
        Eer moet zijn leven spellen despexit.
      
      
        Superbos eeren wij met groter weerden,
        Om dat hij hem van zonden beromt;
        Die ghinck te voet rijt nu te peerden,
        Niet rouckende tegen Gode van waar dat komt.
        Zij zullen noch alle zijn verdomt,
        God zal ze ten lesten, verstaat dit vrij,
        Versmaden mente cordis sui.
      
      
        Deposuit potentes, 't heeft wel ghebleken
        Over de zulcke hij zaude trueren;
        Lucifer was uuten hoogsten ghesteken,
        Zonder twyfele het zal de zulcke meer ghebueren.
        De zulcke haut hof met openen dueren,
        Cnapen, jonckwijfs buten oft int stede,
        Die noch zal worden ghestelt de sede.
      
      
        Et exaltavit menich herte ootmoedich,
        Ghecroont bij hem in 't hoogste rijke,
        Hij, die ons cochte met wonden bloedich,
        Maecte ons vorme naar zijns ghelijcke.
        Van gratien mild niemand en slaat hij zwijcke,
        In 't bidden, in 't vleeuwen, wie dat hij es,
        Up dat hij wilt volghen humiles.
      
      
        Esurientes zoo wide zaaien,
        God wille ons beter tijd verleenen,
        Compt paeys niet curts ons herte verfraeyen,
        Daar zalder noch vele van hongher wenen.
        Magherman cnaeght ons 't vel van de benen,
        Als 't blijct, hoe zeer men vleeut oft bit;
        Daar en volgt emmers gheenen implevit.
      
      
        Bonis en gheeft men nu gheen gheloove,
        Wat wonder eyst al gaat verdraeyt;
        Ic help betalen die niet en roove,
        Den wind es scheerp die voor ons waeyt.
        Zij maeyen nu minst die hebben ghezaeyt,
        Zij zijn versteken als een die versuft es,
        God maeckse zalich et divites.
      
      
        Divisit wijf, kinderen ende goed,
        Die achter lande moeten bidden brood,
        Die grote ghiften die hauden onder voet,
        Als dat ze in 't leven zijn bycans dood.
        Aanziet gij, o God, niet onzen noot,
        Hoe zwaer onzen druck in 's weerelts baen es,
        Zoo worden al onze clachten inanes!
      
      
        Suscepit en wordt niemand ghehanghen,
        Wat wonder eyst dat dieven vercloucken;
        Men magh het volk nu niet verstranghen,
        Moghte de ene hij zoude den anderen vloucken,
        't Es een plaghe ghemeene in allen houcken,
        't Kint valt tegen den vader rebel,
        Dat claegh ic die God es van Israël.
      
      
        Puerum suum konnen voeden,
        De vader heeft in 't herte verdriet,
        Als 't vercken moet elk ter dood nu bloeden
        't Es claghelick voor Gode dat dus gheschiet.
        Ic duchte wij en hebben noch deynde niet,
        Ten zij dat hij ons aftrecke ons druckelick wê,
        God recordatus misericordiæ suæ.
      
      
        Sicut locutus est, het moet zoo wezen,
        Daar en dueght appellatie, noch argument;
        Dissentie es zoo in 't land gheresen
        Dat elk in 't dreeghen es plat verblent.
        Luttel iemand esser die hem zelven kent
        In loosheden studeren wij schalck als de vos,
        Daar komt er vele ad patres nostros.
      
      
        Abraham en zach nooit an met ogen
        't Wonder dat daghelicx ghebuert alomme,
        Kracht, moord, diefte moet men ghedooghen,
        Want recht en justicie loopt nu in 't cromme;
        De kwade zegghen: 'Wat ghever wij omme,
        Wie schadet al, draghen wij een loos cruus?'
        Men vint den goeden et semini ejus.
      
      
        In de weerelt spant nu de zonde krone,
        Die dueght hanthiert es luttel gheacht,
        Men prijst nu die nauwe een boon;
        Daar bij gaat anders in quaetheden gheschacht.
        Wij hebben met zonden de plagen ghepacht,
        Betert elk niet een hoofd nu voor en na,
        Wij blyvender gheërft aan in secula.
      
      
        Gloria es ons met allen ontspronghen
        Ic en wiste ze waar halen up duusent mylen,
        Al verre jaren best, wordt nu ghesonghen.
        Fortune schiet nu zeere diversche pylen,
        Allomme begheven ons de dueghdelicke stylen,
        Wij moeten 't lyden, al doen wij 't noô,
        Ic beveelt al patri et filio.
      
      
        Et spiritui gheeft men allen druck te smaken,
        D'oorloghe bederft het land overal,
        Ghedueret te langhe ic en ziet niet te maken,
        Ic hebbe ghebuers een groot ghetal.
        Elk dynct in hem zelven dat beteren zal;
        Ic gheloove wel het zaude wel ghebueren alzo
        Waren onze werken meest in sancto.
      
      
        Sicut erat voor ons gheboorte,
        Moght ons zoo commen wij hadden 't claer,
        Het ware een woord van groter confoorte
        Quame iemand die zeyde: 'Het es paeys voorwaar.'
        Al hadde men feeste verre ende naar,
        Ic duchte wij zullen eerst claghen van broô,
        Wij en commen maar in principio.
      
      
        Et nunc et semper wilt ons God geven,
        Dat wij met paeyse onzen tijd nu moeten leiden;
        Afstaen van kwade ende beteren ons leven,
        Ende ons herte tot Gode bereiden,
        Oft wij zullen ontfaen, als wij scheiden,
        Ten laatsten van al der droufheyts vramen,
        In secula seculorum; amen.
      
    
  