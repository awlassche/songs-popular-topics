
    
      
        Ik armen Held,
        Die dus langh heb geploeght,
        In ’s Werelts veld,
        Voel dat mijn herte wroeght,
        Uit oorsaeck van mijn sondigh leven,
        Dat mij, zo ’t schijnt, nu wil begeven.
      
      
        Och! hoe verleid
        Heb ik mij weg gebracht?
        In ijdelheid
        Op wellusts mall jacht:
        Dat ik mij schaem te openbaren,
        Als ik aensie mijn grijse haren.
      
      
        Och wat een flaut!
        Nu gaat het sackend’ af.
        Och hoe benaut!
        Niet dat ik tot het graf
        Moet henen gaan: maar om mijn daden,
        Die altemaal zijn uit den kwaden.
      
      
        Die stil van geest,
        Godt-vruchtigh eet zijn Brood:
        Die Mensch en vreest
        Zo zeer niet voor de Dood:
        Want of hij schoon wordt weg genomen,
        Zij doet hem tot een beter komen.
      
      
        Ik, Ik och arm!
        Ik vreze tril en beef:
        O Heer! ontfarm,
        Mijn zonden mij vergeef:
        Ik soeck geen recht! maar bid ghenade
        Verstoot mij niet al koom ik spade.
      
      
        ‘k Hoor veel verwijt
        En vinde nergens troost,
        Dat ik mijn tijd
        Dus heb verwareloost:
        O tijd! mocht ik u weder kopen,
        Ik soud’ u zo niet laten loopen.
      
      
        Dan soud’ de Deucht
        Mijn Leyd-ster zijn, Gods woord
        Mijn hoogste vreugd,
        En wellust van nu voort:
        Want ’t is een licht aan onze voeten,
        En leert hoe dat wij leven moeten.
      
      
        ‘k Ben haast niet meer.
        Heer! troost mijn bange Ziel:
        Dat ik wel eer
        In grove zonden viel,
        Dat is mij leed: Ik sucht gestadigh:
        Mijn Heer! mijn God! weest mij genadig.
      
    
  