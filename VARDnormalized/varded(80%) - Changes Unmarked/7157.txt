
    
      
        Als ik peyse om die dood
        Die Iesus sterf aent cruycen hout
        En om zijn bloedighe wonden root
        Ontvangen om onze schout
        Zijn lijden zwaar gaat mij zo naar
        Zijn druck zijn lijden ende pijn
        Nochtans ist ons een medecijn
        Hoe zoude is blijde ghesijn.
      
      
        Wij willen gaan hopen ende duchten
        Ende seynden een vrindelijck zuchten
        Den Here die alle dinck wel weet
        Bidden door zijn druck ende leed
        Dat hij voor ons heeft gheleden
        Als een ridder baroen stout
        Als hij voldede aent cruycen hout
        Voor alle der mensen schout.
      
      
        Een ziele is mij beuolen
        Dat ik die bewaren souwe
        Dat sij mij niet en worde gestolen
        Waar voor lijde ik groten rouwe
        En wilt toch niet betrouwen
        Want den vijand denckt nacht den nacht
        Hoe hij die siele verwinnen mach
        Ende brenghen int eewich gheclach.
      
      
        O Iesu ghij sijt zo schone
        Geboren van eender maagd
        Hij mach wel spannen die krone
        Die v in zijn herte draecht
        Vwen zoete naam is ons bequaem
        Dat bloed dat wt uwe sijde ran
        Ghij sijt die liefste bouen al
        Die oyt was, oft wezen zal.
      
      
        Kwade tongen zijn schoon voor ogen
        Mer achter rugge clappen sij gaat
        Bloyende rijsen doen sij verdrooghen
        Kwade tonghen zijn alzo kwaad
        Een duyfken puer volcht zijn natuere
        Ik en kere daar niet om mijn hand
        Hoe deer cocht hij den dieren pant
        Om te bringhen in tshemels land.
      
      
        Die dit liedeken te dichten begonde
        God gheue hem goeden spoet
        Dat hij allen zijn zonden
        Mach aff wassen in Iesus bloed
        Want hij is zeer cranck van minnen
        Ende traech tot alder deucht
        O heylighe gheest van binnen
        Weest doch mijns herten ieucht
      
    
  