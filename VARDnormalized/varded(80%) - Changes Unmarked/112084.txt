
    
      
        O JESUS, op wiens woord de Zee, en Wind,
        Hoe zeer verbolgen, en als uytgelaaten,
        (Zo dat geen moeyt', of arbeid iet kon baaten)
        Wel voormaals still' wierdt! en dat zo geswind!
      
      
        Die swaarigheid is thans ook op den weg:
        Wij vinden ons op ongestuyme baaren;
        De afgrond kookt, en weet niet van bedaaren.
        Eêr Gij gebied, dat sig haar Hoogmoed legg'!
      
      
        Behaagt het U, spreek met een magtig woord!
        Zo zal sig alles naar Uw wenken schikken:
        Toon ons in nood Uw lieffelyk aanblikken,
        Dan is het hert, in storm self, ongestoort.
      
      
        GIJ, die voor-heen stond op de hoge Zee,
        Treed door die zelve Macht als op de baaren!
        Om ons te veyligen voor doodsgevaaren,
        Of ons te brengen op een goede Reê!
      
      
        Laat booven all, dat kleinood, onzen geest,
        (Zo 't eens Uwe will was, dat wij zouden stranden,)
        Voor eeuwig syn bevoolen in uw Handen,
        En deese hoop' ons maaken onbedeest!
      
    
  