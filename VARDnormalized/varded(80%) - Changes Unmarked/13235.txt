
    
      
        EEn Kindeken gebooren
        Is ons in Bethlehem.
        De Herders uytverkooren
        Met vreuchde vinden hem
        In 't midden van zijn geesten
        Den Herder van ons al,
        In 't midden van de beesten
        In enen armen stal.
      
      
        Mijn hert, en al mijn sinnen,
        Mijn Schaepjens allegaer
        Den Herder wilt beminnen
        Met deze lieve schaer.
        In doeckjens laat haar winden
        De Godtheyt onbepaelt,
        Om wederom te vinden
        Het Schaepjen afgedwaald.
      
      
        Om Adam te genesen
        Weer van de zonde, ziet
        Het ongeschapen Wezen
        Van God, geworden niet;
        Den Here der heyrkrachten
        Geworden nu een Kind,
        Dat gij na langh verwachten
        In ene kribbe vindt.
      
      
        Besiet zijn arme doecken,
        En schaemt u van u pracht.
        Hij komt u naakt bezoeken,
        Ootmoedigh in de nacht.
        De wereld is hem tegen
        Vol van hoveerdigheyt;
        Hij wandelt an'dre wegen
        Vol van ootmoedigheyt.
      
      
        Zijn ooghjens u vermanen
        Met haren zoeten douw;
        Bewegen u tot tranen
        Van een oprecht berouw.
        Ziet open u zijn handen,
        Hij spreyt zijn armkens uit.
        Loopt in die zoete banden
        Met zijne lieve Bruyt.
      
      
        Ziet uwen God verlangen
        Naar uwe liefde weer;
        Wilt in u hert ontvangen
        Den alderliefsten Heer.
        Wilt hem alzo benouwen,
        Dat hij den zegen geeft,
        En naar een vast betrouwen,
        Gij met hem eeuwig leeft.
      
      
        Mijn leden allegader
        Valt uwen Heer te voet;
        Omhelst den goeden Vader,
        Die weer u leven doet,
        Buigt u verstand, en reden
        Al onder zijn gebod.
        In deze kleine leden
        Kent uwen Heer, en God.
      
      
        Blijft hier mijn Schaepjens weiden;
        Den Herder niet verlaat.
        U laat niet meer verleiden,
        Op dat gij niet en gaat
        Door uwe schuld verloren,
        En derft in eeuwigheid
        Hem, die alleen geboren
        Is tot u zaligheid.
      
    
  