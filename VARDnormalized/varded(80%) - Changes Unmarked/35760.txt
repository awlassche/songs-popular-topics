
    
      
        STelt op den Vyge-boom
        Den alderwaerste enten;
        Zo suyver is en vroom,
        Verfoeyt deze presenten:
        Met dit ent maakt 't minst geen accoort;
        Noch dit ent brengt oyt vruchten voort,
        't Verdwijnt, 't verdort, 't versmoort.
      
      
        Vochtigheydt wit als sneeuw
        Is in die boom besloten:
        't Serpent wreedt als een Leeuw
        Wordt door dit nat verstooten.
        Deze boom is vruchtbarigh zeer,
        Brengt vruchten voort meer ende meer.
        Aenhoort nu mijnen leer.
      
      
        Bernardus is geweest
        Gelijk de Vyge-boomen.
        Voor zijn zuiveren geest
        de Onsuyverheydt moet schroomen.
        de Onsuyverheyt geen wasdom geeft;
        de Onsuyverheyt geen wasdom heeft
        In hem, zo langh hij leeft.
      
      
        Aan God was zo geheght;
        Niet hem van God kon scheiden;
        Hoe 't vlees en wereldt vecht.
        Wat lage Satan leiden.
        Heeft geen vermaeck in 's wereldts goed,
        Verstoot de wereld met de voet;
        God smaakt hem alleen zoet.
      
      
        Na Godes wil hij gaat
        In 't Klooster strengh te leven;
        Zijn Broeders na zijn raad
        Hier mede toe begeven.
        Wat hij doet, 't zij hij staat of zit
        God is zijn ooghmerck ende wit.
        Hij vast zeer veel, en bidt.
      
      
        Met Iesu had veel re'en,
        Die met Hemelse stralen
        Laat wijsheydt niet geme'en
        Op zijn waerste Soon dalen.
        Verlicht was als een Cherubijn:
        In liefde wast een Seraphijn.
        Hij schijnt geen mensch te zijn.
      
      
        Verduldigh is als Iob:
        Als Moyses hij 't volk leide,
        Als om Rachel Iacob
        Bij dag en nacht arbeyde.
        Ootmoedigh is als Abraham.
        Is een Profeet. Vreest vier noch vlam.
        Onnoosel is als 't Lam.
      
      
        Deze Son heeft verlicht
        Veel Ketters, en Zondaren,
        Door hem zijn zo gesticht,
        s' Haar boosheid late varen.
        Veel vreede maakt, en vreede mint.
        Al Satans macht zo licht verwint
        Als een Reus 't minste Kind.
      
      
        Als in de ware Kerck
        Graef Willem maakt onvreden,
        Bernardus Godes Klerck
        Komt vroom tot hem aen-treden
        Met 't vlees en bloed van onzen Heer,
        Zeid: Hier is uwe God, geeft hem eer,
        Op d'aerdt Willem valt ne'er.
      
      
        Hij roept op enen tijd:
        Maria wilt betonen,
        Dat gij de Moeder zijt,
        Van mijn, van mijn, uwe Soon.
        Zij laeft hem met hare melk zoet,
        Bij deze smaak als 's werelts goed,
        Is bitterder als 't roet.
      
      
        Mariaes waerdste vrindt,
        Bernard', die van Goodts Soon
        Geacht is als zijn kind;
        Van de Heer krijgt 's Hemels throone.
        Niemand is er op 't aerdtsche dal
        Die zijn deughden verhalen zal;
        Veel min zijn tekens al.
      
    
  