
    
      
        Het is wat groots, zich zelven te verwinnen,
        Wyl eigenliefd' dien Absalom zo spaart.
        Doch is 't niet dwaas, dien vyand te beminnen,
        Die ons verraad, en dood, en helstraf baart?
      
      
        'k Meen 't booze zelf, dien koesteraar van zonden,
        Die bron, waar uit vergif, en modder vloeit,
        Die dood'lyk zal uwe eigen ziel verwonden,
        En rust niet, voor men in den afgrond gloeit.
      
      
        Zult gij die slang in uwen boezem voeden,
        Die zeker u na 't harte steken zal?
        Gij moet u nauw voor dien verrader hoeden.
        Veld gij hem niet, hij brengt u zelf ten val.
      
      
        Gij moogt geen oog, geen hand, geen voet verschonen.
        Doe weg dat lid, 't geen 't lyf verkank'ren zou.
        O! doet gij 't niet, gij zult u dwaas betonen.
        Dat spaaren kost een eeuwig naberouw.
      
      
        Wat baat het, dat dit lyf, met al die leden,
        En ook de ziel geboeit legt in den hel?
        Veel beter was 't verdorven' afgesneden.
        Dan ging het aan 't behouden' eeuwig wel.
      
      
        Gij moet daar toe mij wil, en krachten geven,
        O Heer! ik wil, noch kan dat anders niet,
        Wyl eigenmin daar steeds zal tegenstreven.
        Och! geef dan, Heer! het gene gij gebied.
      
    
  