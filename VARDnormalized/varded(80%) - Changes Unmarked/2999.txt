
    
      
        FOrtune wien maect mij vol zorghen?
        Tresoor van alle schone lyuen:
        Uie zijn ghepeysen houdt verborghen
        Dinct ost zijn zinnen dicwils kyuen.
        O fleur van wyuen,
        U zal ic blyuen,
        Als moet mijn clachte dijn verholen zijn,
        Wat ic begeer schoon lief, dat moet ghestolen zijn.
      
      
        UUie zal hem onder t volk gheneeren?
        Qua tonghen bringhent al in plagen,
        Dies moet ik helen mijn begheeren:
        Niet voor secrete liefde draghen,
        Nooit ogen zaghen
        Meerder mishaghen
        Dan van mij moet, deur v, bequolen zijn:
        Wat ik begheer schoon lief, dat moet ghestolen zijn.
      
      
        Uoor t volk begheer ic niet met allen:
        Tfy rommers daedt, tfy quae planete,
        Jck hope d’ure zal eens ghevallen
        Dat ik zal commen ten vermete.
        Hier af de wete
        Blijft int secrete,
        Als zouden dies mijn zinnen in dolen zijn,
        Wat ik begheer schoon lief, dat moet ghestolen zijn.
      
      
        Secreet voedt alle ionghe ieughden,
        Secreten troost is medicine.
        Wat paradijs ist, oft wat vreugden
        Bij zijn schoon boel secreet te zyne?
        Dus claer robyne,
        Des nyders pine
        Doet mij helas in droefheyts scholen zijn:
        Wat ic begheer schoon lief, dat moet ghestolen zijn.
      
      
        Laes mijn begheeren moet ic swyghen,
        Ueur tvolck mach ik dat niet verhalen:
        Den tijd can ik niet ghecryghen,
        Te zelden vind’ ic dy ter talen:
        Dus moet ic dwalen,
        Uan trooste falen
        Tot dies mij anders zal beuolen zijn:
        Wat ik begheer schoon lief, dat moet ghestolen zijn.
      
      
        Princess lief rein Keyserinne,
        Mijn schoon vriendinne, vrij van smetten,
        Jck draghe dy bedecte minne,
        Mijn grief meughdy subijt beletten,
        Gij meugt mij zetten
        Wt Uenus netten,
        Deur v moet ik van haren folen zijn:
        Wat ik begheer schoon lief, dat moet ghestolen zijn.
      
    
  