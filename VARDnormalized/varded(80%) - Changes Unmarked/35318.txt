
    
      
        ANtwerpen 'k moet u prijzen,
        Gij over-schoone stad,
        U lof en eer' bewijzen,
        En ook noch boven dat
        Uwe schoonheydt gaan laudeeren,
        En 't kostelijck sieraad,
        Die altijdt zal floreeren,
        Zo langh de weireldt staat.
      
      
        Gij zijt de schoonste stede
        Van g'heel het nederlandt,
        Uwe vesten die zijn mede
        Met bomen schoon beplant,
        Vier reken linde-boomen,
        Daar avond ende noen
        Veel vogeltjens op komen,
        Zingen in 't jeughdigh groen.
      
      
        Met schelde en steenen-meuren,
        Is uwe stad bewaard,
        Gij doet den vyandt treuren
        Door uwe vesten vermaerdt,
        Een schoon kasteel daar neven,
        Zeer sterk en kloeck bemandt,
        Ik moet u de ere geven
        Als perel van Brabandt.
      
      
        G' hebt twee-en-veertigh kercken,
        Waar in dat zijn te zien,
        Veel kostelijcke werken,
        Marbel en Reliquien,
        Waar in begrepen wezen
        Veel kloosters in 't getal,
        De cathedrael' geprezen
        De grootste is van al.
      
      
        G' hebt twee-en-dertigh merten,
        Al onder groot en kleen,
        Tot dienst van die goed' herten,
        De borgers in 't gemeen,
        Een kraen en bors verheven,
        Waar door veel koop-lien groot,
        Te saemen weeldigh leven,
        Een troost in hunnen nood.
      
      
        D'hooft-kerck is ons lief Vrouwe
        Zeer kostelijck verciert,
        S' is weirdigh om t'aenschouwen,
        Haar feest-dagen men viert,
        S' heeft enen hogen thooren,
        Van wit-arduyn gesneen,
        Twee orgels fraey om horen,
        Van boven tot beneen.
      
      
        Zes honderd twintig voeten,
        Is dezen thoren hoog,
        Men gaat daar op met moeten,
        Dan wordt de keele droogh,
        Het is den schoonsten tempel,
        Van g'heel den aerde-kloot,
        Men geeft daar goed exempel,
        Door priesters g'heel devoot.
      
      
        S' heeft derthien duizend huizen
        En vyf honderd daar bij,
        Zonder kercken oft kluysen,
        ('K segh) dat gaat vast en vrij,
        En vijf parochien schone,
        Verciert met schilderijen,
        Ons liev' Vrouw' spant de krone
        Zeer groot en raer om zien.
      
      
        De geldt-munt' dient geprezen,
        Vleesch-huys en visch-marckt med',
        'T groot oosters-huys moet wezen,
        'T versiersel van de sted',
        'T is weirdt om te aenschouwen,
        'T stadt-huys een konstigh werk,
        G'heel van arduyn gehouwen,
        Gebouwd zeer groot en sterk.
      
      
        S' heeft twee-en-veertigh wijken,
        't Engels en 't hessen-huys,
        'T is weirdt om te bekijcken,
        Gods soon aan het kruys,
        't Welk op de meer naar 't leven
        Zeer schoon ten toone staat,
        de Antwerpsche stad verheven,
        Het al te boven gaat.
      
      
        Noch prijs ik 't huis van Aecken
        En ook van Portugael,
        'T heeft veel gekost van maecken,
        Met de ander al-te-mael,
        De stad heeft wijde straeten,
        Curieus om aan te zien,
        Huizen voor potentaeten,
        En schrift-geleerde lien.
      
      
        Antwerpen doet floreeren,
        De konst van het pinceel,
        Veel Boeck-druckers van eeren,
        Hebben zij voor hun deel,
        'T beeldt-snijders werk naar 't leven
        Ambachten veelderhandt,
        'K moet u de ere geven
        Gij peirel van Brabandt.
      
    
  