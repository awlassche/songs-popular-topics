
    
      
        Te Venloe all in dye goyde statt
        Ontmoet ik eyn jonfrouwe schoen,
        Vrundelick dat zij mij batt:
        `Knaep,' seide zij, `dat u Got loen,
        Zegt mij dye waerheit zonder hoenen,
        Dat u Got hoede ongeschent:
        Weit gij iet vanden snaeren doenen?
        Ik heb soe goyden instrument.'
      
      
        Vrundelick spraeck ik tot oer:
        `Van allen spoel kan ik genoech,
        Ik byn eyn goit luytener,
        Had ik eyn luite na myn genoechde.'
        `Ik heb dye beste dye ye wyff gedroech,
        Om te spelen wael te cueren,'
        Dat spraeck dat frouken, off zij loich,
        `Nu spelt gij boven, ik halt tenoeren.'
      
      
        Dat spoel mit oer en wille ik niet laeten,
        Om dat si zo frundelick tot mij spraeck.
        Tenuer vant ik daar goit van maeten,
        Mer boven spel viel mij dye slaap.
        Om dye went virsch was ende natt,
        Zo wrongen dye snaeren all omtrent,
        Ik dreyde den sloetel, ik wranck, ik staeck,
        Altoes scudesi myn instrument.
      
      
        `Knaep,' seydesi, `waromme spieldi nyet voirt?
        U doyn en is nyet dan eyn gedwaes.'
        Hij zette die luid styff up dye borst,
        Dar hij dat vrouken mit genaes.
        Hij vielde der luiten hoer compass,
        Hi maekeden dar up eyn wervel fier.
        Doen syn discant all uut was,
        Doen was den besten oer tenoer.
      
      
        `Knaep,' seydesy, `u brecken noten,
        Suldi volkomen myn discant.'
        `Jonfrouwe, mij is eyn quynt ontschoten,
        Dar ik dye meiste konst in vant.'
        Hij zette dye luit styff up den kant,
        Als eyn dy hem dar mede bekant,
        Hij dreyde den sloetel aan den kant,
        Hij vant dar eyn goit instrument.
      
      
        Ich dede dat mij dat vrouken hiet,
        Ik spielde myn lietgen all gader ute.
        `Knaep,' zeide si, `wij enscheyden nyet.
        Gij ziet goit meister van der luiten.'
        Tenuer stond oer vor eyn cluyte,
        All wordt hem tboven spoelen de suir.
        Doy syn discant all oeck was ute,
        Doy was ten besten oer teneur.
      
    
  