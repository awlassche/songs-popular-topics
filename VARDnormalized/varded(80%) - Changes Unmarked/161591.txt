
    
      
        Rosinde, mijn leven
        En enige lust,
        Vermaak van mijn jeugd,
        Ja, bron van mijn vreugd
        En blydschap en rust:
        Wanneer zal dog eens dat einde zijn
        Van mijn kwelling en hevige pijn,
        Dat ik, o schone van mij zo bemind,
        Mij weer in u aangenaam bysijn bevind.
      
      
        Een dag schijnt mij Jaren,
        Ja, euwen te zijn,
        Wiens eyndeloosheid
        Mijn hert steeds beryd
        Een hevige pijn.
        Want zo lang mijn oog u missen moet,
        Smaak ik noit blydschap, verkwikking nog zoet,
        Want niets is 'er, schone weergaloze maagd,
        Dat mij buiten u ooit verrukt of behaagd.
      
      
        Ag, dat eens de hemel,
        Beweegd met   mijn smert,
        Mij schonk uw gezigt,
        Op dat door dat ligt
        Weer verkwikt wierd mijn hert.
        Ik ruylde, mijn waarde, die vreugde niet
        Voor 't allermagtigste rijks gebiet,
        Want u bij of afzijn, o bron van mijn gloed,
        Is 't ligt, dat mij leven of sterven doet.
      
    
  