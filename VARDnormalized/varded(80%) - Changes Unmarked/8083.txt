
    
      
        HEt scheiden is nabij
        Zeer geliefde vriendinne,
        Daarom zo moet ik dy
        Noch wat schencken uit minne,
        Laat ons met hert en sinnen
        Staan na volmaakte deugd,
        Om in Gods Rijke binnen
        Namaels te zijn verheugt.
      
      
        Met hert, sin en ghemoet
        Laat ons doch hier na haecken,
        Al valt het tegenspoet
        Door qua buyen en kaecken,
        Laat ons bidden en waecken,
        Om niet worden verrast,
        Dat wij niet kwijt en raecken,
        Ancker, roer, tou, seyl, mast.
      
      
        Al om te varen voort
        Door golven ende baren,
        Moetmen met goed accoort
        Dit tuygh zeer wel bewaren,
        En ook niet dra vervaren
        Al komer stormen groot,
        Als een Bootsman ervaren,
        Betrout op u Piloot.
      
      
        Want hij ons in der noot
        Kan bevryen van sneven,
        Zo wij ons naakt en bloot
        Vrijwillig overgeven,
        En hem alleen aankleven
        Die ons gekocht heeft duer,
        Men magh hem zelfs niet leven,
        dit valt mijn vleysch zeer suer.
      
      
        Hier over had ik wel
        Te zuchten en te klaghen,
        Want mijn vleysch zeer rebel
        Gaat mij zo dikwijls plagen,
        den gheest wilt niet verdraghen,
        dus hoef ik in den strijdt
        Te wezen alle dagen,
        Adieu, schelt mij nu kwijt.
      
    
  