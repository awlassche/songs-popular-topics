
    
      
        WAnneer de koutste tijd van ’t Iaar,
        Ons aanbrenght harde Vorst,
        Dan zietmen vaak hoe menigh paar,
        Zoo menigh brave Borst,
        Die zigh dan gaan verlusten
        Op Amstels schone Revier,
        Alwaar men dan met lusten,
        Kan krijgen puyk van Bier.
      
      
        Men wandelt naar den Omval toe
        Daar zet men zig wat neer,
        Om rusten, want men wordt wel moe
        Wanneer men gaat zo veer;
        ’t Oog kan zig nau verzaden
        Van ’t geen daar d’Amstel mee praalt,
        Met cierlijke gewaden
        Waar op de zon neer straalt;
      
      
        En schittert met zijn hell glans
        Op Amstels Burgery,
        Ay! lieve kijk dat ’s Joncker Hans,
        Maar Kees rijdt hem verby,
        En Ariaan het zijn loper
        Gespannen in de slee,
        En dat is Monseur Proper.
        Die wil maar kan niet mee.
      
      
        Ei! ziet eens Jochem met zijn wijf
        Hoe vinnig dat hij rijt,
        Maar ziet hoe vaardig en hoe stijf,
        Dat zij daar henen glijt,
        En dat is Monseur Werkhof
        Die daar zo vinnig slaat;
        Hij maaktet niet veel werk of,
        Noch heter slaat Gerrit zijn maat.
      
      
        Zo gaat het met de Rijke-luy
        Wanneer het winter is,
        Die niet en heeft, ’t is van de bruy,
        Die dobbelt veeltijts mis;
        En moeten zich belijen
        Met soberlijck haar behoef,
        Maar tijen hebben tijen,
        Des zomers dan is het weer troef.
      
    
  