
    
      
        Grote God, wij loven u,
        Dat gij tot versading nu
        Ons al weder hebt gevoed.
        Hoe komt doch all' overvloed
        Ons zo toe van ieder kant,
        Uit het water en van 't land,
        Door uw noit-gesloten hand!
      
      
        D'eerstelingen van onze hert,
        Dat u gansch gegeven werd,
        Brengen wij, en buigen, Heer,
        Voor uw vriendlijk aansigt neer.
        Vroolijk zijn wij van gemoet
        Over al het grote goed,
        Dat gij ons en d'onse doet.
      
      
        Ia, op dat wij zijn verheugt,
        Vult gij ons met spijs en vreugt.
        't Sou dan zijn een schendig feit,
        Zo gij niet met vroolijkheit
        Wierdt gediend om deze reen.
        Ei, zo weest dan nu te vreen
        Met onze dankbaar hert alleen.
      
      
        't Dankbaar hert op-off'ren wij:
        Geef genade, dat het zij
        Oprecht dankbaar als 't behoort,
        Na den regel van uw woord.
        Zo blijft uw goedgunstigheit,
        Over lijf en ziele beid',
        Onder ons wijdt uitgebreidt.
      
    
  