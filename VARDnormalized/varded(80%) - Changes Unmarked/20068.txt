
    
      
        Ik hoor verheughd de Hemels Reyen
        Gods grote lof en eer uytbreyen,
        Ik hoor een Goddelijke stem,
        Die roept: Waakt op, zondige zielen,
        En wilt voor Jesus Kribbe knielen,
        Waar hij rust tot Bethlehem.
      
      
        Ontwaakt, verlaat u boze zeden,
        Wilt met de Harders heene treden,
        Aanschout hoe ons den Hemel mint,
        Ons Heil, ons Trooster, en Behoeder
        Leidt bij zijn onbevleckte Moeder,
        Onnosel als een teder Kind,
      
      
        In Arremoed daalt hij benede,
        En brengt met hem de rijke vrede:
        Hij opend ons de blye poort,
        Om bij zijn Vader te geraaken,
        Hierom, o mensch! wilt u vermaaken,
        In deze heilige Geboort’.
      
      
        Wie zit in zondens rouw beladen,
        Smeekt dezen Heyland om genaden,
        Omhelst hem met een recht gemoet,
        Hij zal de tranen van uwe ogen
        (Door zijn barmhertigheid) af-droogen,
        En geven vreughd voor tegenspoet,
      
      
        Wilt danckbaar dan u harte buigen,
        En van Gods grote liefde tuigen,
        Nu hij zijn Zoon, gelijk een Zon,
        Tot lichting laat op d’ aarde straalen,
        Voor die in duisternisse dwalen,
        Looft hem met d’ oude Simeon.
      
    
  