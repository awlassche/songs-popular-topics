
    
      
        Zo lief heeft God Vader verheven,
        Ons werelts Mensen gants getal,
        Dat hij zijn Soon heeft gegeven,
        Om ons te helpen over al.
      
      
        Als wij te regt wilden Geloven,
        Niet laten sou verlooren gaan,
        Nog ons van ’s Hemels regt beroven,
        Maar doen een eeuwig loon ontfaen.
      
      
        God heeft zijn Soon niet gezonden,
        Om te oordeelen haar misdaad,
        Maar om de Wijsheid te verkonden,
        En te behouden voor het kwaad.
      
      
        Wie Regt Gelooft zal hij niet straffen,
        Nog geven enen kwaden loon;
        Maar hij zal hem veel kwaads verschaffen,
        Die niet Gelooft heeft in zijn Zoon.
      
      
        Dit zal de mensen meest bezwaren,
        Dat ’t Ligt welk hier gekomen is,
        Haar ogen niet en kan verklaren,
        Maar blijven in hun duysternis.
      
      
        Om dat haar Werken niet goed waren,
        Zo hebben zij het ligt versmaet:
        Want wie met zonden haar bezwaren,
        Die krijgen tot het Ligt een haat.
      
      
        Die weinig volgen goede Werken,
        Die komen selden tot het ligt,
        Om hare zonden niet te merken,
        Oft te beschouwen door ’t gesigt.
      
      
        Maar die wil in de waarheid leven,
        En door zijn daed een ander stigt,
        Die zal hem nooit van ’t Ligt begeven,
        Maar stelt zijn leven in het Ligt.
      
      
        Wie recht bemint den Heer geprezen,
        En leeft na zijne Wetten wel,
        Die heeft hier nooit ymant te vrezen,
        Nog mensch, nog dood, duyvel, nog hel.
      
      
        Ik bid u dan mijn God verheven,
        Verligt mijn hert, en mijn gezigt,
        Dat ik altijd in u mach leven,
        En wand’len in het eeuwig ligt.
      
    
  