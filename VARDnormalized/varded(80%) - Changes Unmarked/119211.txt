
    
      
        DE vast-gegronde Hemel-stad
        Komt voor aan yder mensch
        Zo schoon, en zo begeerlijk, dat
        Elks aangebooren wensch
        Is dat hij Salems-Borger waar',
        En was meê gaarne daar:
        Want yder een heeft zin
        In 't zalig zijn; ja beeld zich dat wis in.
      
      
        Maar 't is een over-nauwe baan,
        En enge poort, waar door
        Men opwaards moet ten hemel gaan:
        Men find en houd dat spoor
        Zeer weinig; 't is vol zwaare moeit',
        Van doornen overgroeit,
        Vol aanstoot, vol van strijd;
        Zo dat een Hemel-reizer zeer veel lijd.
      
      
        Bedrieg u niet, ô yd'le schaar,
        Die 't breed pad inslaat,
        Als of uw weg de beste waar';
        T'wijl gij ter hellen gaat.
        O maak geen quaade rekening:
        Dit 's voor een wereldling
        Geen open-staande poort:
        Die raakt op zulk een nauwe weg niet voort.
      
      
        Meent gij dat u, ô gierigaard,
        Die deur is opgestelt?
        O neen: gij zijt te zeer bezwaart
        Met aardsche zorg en geld:
        Dat bultig pak drukt u ter neêr.
        Een hemel drong veel eer
        Door 't nauwe naalden-oog.
        Met zulk een last kan niemand na om hoog.
      
      
        Meent gij, ô dief, door list of kracht
        Te raaken in die Stad?
        O neen: men houd te goede wacht.
        Nooit steelt gij hemel-schat.
        Gij sluipt of breekt nooit door die poort:
        Ver is hier roof en moord:
        Gij komt hier dan nooit in:
        Dus stelt den Hemel meê vrij uit uw zin.
      
      
        Meent gij, ô dronkaard, dat gij deel
        Kond hebben in die Stad?
        Uw herssens zuiz'len al te veel,
        Dan dat gij 't enge pad
        Zoud rooijen: ja gij zwikt en zwaait,
        Uw gang is gants verdraait;
        Gij loopt de poort heel mis,
        Daar 't zwelgers rot ook uitgesloten is.
      
      
        Hovaardige, vol ydelheid,
        Die prachtig pronkt en praalt,
        Meent gij, dat 't pad u open leit?
        Gij zijt wel wijd verdwaalt.
        Uw krullen, strikken en getooi
        Dat is geen Hemel-mooi,
        't Geen op die weg ons past:
        't Verwert en hecht maar in de doornen vast.
      
      
        Hoegmoedige, vol trotze waan,
        Die u zoo groots verheft,
        Denk niet dat gij de Hemel-Baan
        In die gesteltheid treft.
        Gij zwelt te dik op van die wind,
        Dan dat gij doorgang find:
        't Hoofd is te hoog en stijf,
        En buigt niet. Dat dan zulk een buiten blijv'.
      
      
        Gij vloeker, en gij lasteraar
        Van mede-mensch of God,
        En gij, heillooze leugenaar,
        En die het goed bespot;
        Men kent u aan uw Sibboleth.
        Uw deel is meê gezet
        Bij d'and'ren altemaal,
        Daar buiten: want gij spreekt geen Kanaans taal.
      
      
        Wellustig mensch en gulzigaard,
        Beloov uw zelf niet meer:
        Uw hert is ook te zeer bezwaart
        Met vadzig vet en smeer.
        O zulk een overlaaden maag
        Maakt loom, en luy, en traag.
        Die mesting van het vleis
        Doet onbequaam zijn tot de Hemel-reis.
      
      
        Hoereerder, die u met een hoer
        Vereent hebt en verzelt,
        Denk niet dat ymand beter voer
        Die 't zo heeft aangestelt.
        O dat gezelschap is niet goed.
        Wie daar zich bij geeft moet
        Met d'honden buiten staan,
        En zal in 't rein Jerusalem nooit gaan.
      
      
        Verwaant deugd-veinzend huichelaar,
        Met uw verniste grijns,
        Meent gij dat uiterlijk gebaar,
        Of wat gemaakte schijns,
        Daar werd voor gangb're munt geacht,
        Een wolf in schaapen vacht
        Kent God in 't hert te wel,
        En stelt hun deel in 't onderst van de hel.
      
      
        Gij alle zonder onderscheid
        Die leugen lieft of doet,
        Gij slaaf van ongerechtigheid,
        Die lichaam en gemoed
        Onrein hebt, gij en kond niet door,
        Maar blijft al 't zamen voor
        Des hemels weg en poort
        En draaft ten afgrond heen, daar gij behoort.
      
      
        Vraagt gij wat Reiser hier dan past?
        Wat wand'laar God behaagt?
        't Is hij die aflegt allen last
        En Jesu kruis na draagt:
        't Is hij die strijd om in te gaan,
        En mijd de breed baan:
        Die 't woord volgt, als zijn licht,
        En altoos voort zijn gang na boven richt.
      
      
        Geev, Heer! dat ik doch meê behoor'
        Tot 't kleine hoopje dat
        Te recht bewandelt 't Hemel-spoor:
        Bestier mij zelf, en vat
        Mij bij de hand, en zo ik dwaal,
        Deinz', struikel, hijg of draal,
        Of neêrgevallen leg,
        Breng mij te recht, proef, ken, genees mijn weg.
      
      
        Schoon dan verleiding of geweld
        Veel' afschrikt of bekoort;
        Ik ga dan, als een Hemel-held,
        Door d'enge weg en poort.
        Zijt Gij mijn Zon en Beukelaar
        In 't donker en gevaar,
        'k Zal door uw scherm en schijn
        Tot troost en heil verlicht en veilig zijn.
      
    
  