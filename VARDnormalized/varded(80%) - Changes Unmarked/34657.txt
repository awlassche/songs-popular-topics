
    
      
        ADieu mijn’ vrinden all’,
        (Die mij zijt lief-ghetal)
        En gij die ik beminne meest in ’t aerdtsche-dal:
        Thaumantis mijn’ vrindinn’,
        Mijn’ zoete Herderinn’,
        Adieu, o uyt-verkoren Voester van mijn’minn’.
      
      
        Adieu (’t en is gheen geck)
        Mijn’ vrijdtster ik vertreck,
        En ga mijn’ woon-plaets stichten op een ander vleck:
        Ik laat mijn Vader-landt,
        En steeck het schuit van-kant:
        Schenckt mij doch een ghedencken, liefste, van uwe hand.
      
      
        Gij weet, ’t is u bekint
        Hoe ik u hebb’ bemint,
        De jonste, die ik vraghe, hebb’ ik wel verdint:
        ‘k En zal nooit legghen af,
        Maar draghen tot in ’t graf
        De jonst’ die voor ’t vertrekken mij mijn’ liefste gaf.
      
      
        Eer zal der Sonne-kracht
        Zich thoonen in den nacht,
        Eer zullen zijn de Vissen in de zee versmacht:
        Eer zal den kleinen Pier
        Zijn sterker dan den Stier,
        Eer ik u Lief verghete, die ik zo zeer vier’.
      
      
        Vraagt iemandt vrouw’ oft man
        Hoe ik u laten kan,
        En mij ghewilligh geven van u in den ban?
        Voor reden wordt gheset:
        Den nood en heeft gheen wet,
        Adieu Lief, ik vertreck, dijn’ liefde draegh’ ik met.
      
    
  