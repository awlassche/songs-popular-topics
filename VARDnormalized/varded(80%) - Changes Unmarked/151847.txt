
    
      
        O Hoogheid van Gods Majesteyt!
        O Schoonheid van zijn Rijk bereid!
        Daar hij een staeltjen af vertoond,
        Als hij op Thabor zich verschoont.
        Zijn aanzicht schoonder als de Son:
        Zijn kleed het sneeu-wit overwon;
        Dat Petrus viel voor Jesu neer:
        En sey: 't is hier goed zijn, o Heer.
      
      
        Maakt een klein staeltje van Gods vreugd
        Zo hemels dronken en verheugt:
        Wat zal dan doen de volle zee,
        Waar in men swemt in lust, en free!
        Maar daar en kan men komen niet,
        Als door kruys, lijden, en verdriet:
        Want Christus self door 's Cruycen baen
        Moest in zijn eigen glori gaan.
      
      
        O Heer, van wien sprak 's Vaders stem:
        Dit is mijn lieven Soon, hoort hem.
        Leert mij, naar uw godtsaligh Woord:
        In deughden leven zo 't behoort:
        Geeft mij victori', als ik strijd':
        Verduldigh zijn, als ik wat lijd':
        Als ik versterf, u eeuwig goed:
        O Jesu, Jesu, altijd zoet!
      
    
  