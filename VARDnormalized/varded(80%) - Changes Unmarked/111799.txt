
    
      
        BEkoorlyk Meisje Galatetie,
        Zeg zoete Herderinne weetje;
        Niet, ofje gaat na 't Noorderwout,
        Een daegje drie vier vreugde rapen,
        Bij 't puikje van de Herders knapen,
        Dat bij malkander Kermis hout.
      
      
        Dan zou ik Schone aan u vragen,
        Of het uw heuscheit kon behagen,
        (Ach, agten gij mij zoo veel waert,)
        Dat ik u derwaarts mogt geleiden,
        En naar het Kermis Feest toeryden,
        Met mine beste Chees en Paert.
      
      
        Gut Meisje 'k zal het zo opschikken,
        Met Quassies en met nieuwe Strikken,
        Dat gij wis zult verwondert staan,
        Als gij myn rytuig zult beschouwen,
        Het zal je Zepertjes niet rouwen,
        Ei Galatetie ei laetje raen.
      
      
        Wat zegje zoete Herderinne,
        Zal ik van uw die gunst verwinne?
        Of dient het eerst eens overleit?
        Wel aan kom wilt het overwegen,
        Myn Schone ik zal morge tegen,
        Den Avond komen om bescheit.
      
      
        'k Beveel mij dan in uw gedachten,
        En zal een gunstig antwoord wachten,
        Op 't geen ik uw heb voorgesteld;
        O puikje van de Maegdebloemen,
        Die ik de eer heb om te noemen,
        Den roem van 't omgelege Veld.
      
    
  