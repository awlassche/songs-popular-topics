
    
      
        Hoe werd mijn Ziel zo zeer besprongen
        Van mijn vijanden boos en kwaad?
        Ik wordt van haar tot sond’ gedwongen:
        Zo dat het mijn aan ‘t herte gaat.
        Hoe komt de Duyvel door zijn lagen
        Mij altijd ‘t goede af te raen?
        Ach Heer! ik kan zijn list niet dragen;
        Noch zijne boosheid tegen staan.
      
      
        Daarom, ô Heer! wilt mij verstercken,
        En helpen door u sterke hand:
        Op dat ik tegen ’s Duyvels werken
        Mach hebben goeden onderstant.
        De Wereld vol van veyligheden,
        Komt mij ook met haar boos fenijn,
        Bespringen al mijn zwakke leden:
        Op dat ik ook mocht werelts zijn.
      
      
        Zij toont mij al haar zot vermaken;
        Of zij mij daar toe krijgen mocht,
        Dat ik mijn Here ging’ versaken,
        En dienen al dat aerdts gedrocht.
        Wilt mij, ô Heer! doch krachten geven,
        Om haar te konnen wederstaan:
        Op dat ik steeds in u mach leven,
        En van de losse Wereld gaan.
      
      
        Mijn eigen Vlees wil ook niet rusten;
        Maar komt mij met haar gantse macht,
        Bespringen met veel boze lusten:
        Alzo wordt ik tot sond’ gebracht.
        Ik heb o Heer! door haar streken
        Wel menigmaal voor u misdaen;
        En ben bij na van u geweken,
        En een verkeerden weg gegaan.
      
      
        Ik ben zeer vol van sware wonden,
        Waar door mijn Ziel leit grote smert:
        Dat zijn mijn snoode vuyle zonden;
        Die mij zeer drucken aan het hert.
        Maar ik wil mijn tot Christum wenden,
        Die mij alleen genesen moet:
        Hij ist die al de zwaar ellenden
        Van onze ziel wijken doet.
      
      
        Op hem alleen wil ik dan leunen;
        Hij is mijn burcht en sterke wal.
        Hij zal mijn swackheyt ondersteunen
        Hij is ‘t die ‘t al verzoenen zal.
        O grote God! weest mij genadig;
        Dat ik in Christo nacht en dag
        Mijn eeuwig Heil en troost gestadigh,
        En al mijn vreugde soecken mach.
      
      
        Wilt mij om sijnent wil vergeven
        Mijn zonden die ik heb begaan:
        Op dat ik mach op nieuw gaan leven,
        En altijd u ten dienste staan.
        Als dan mijn Ziel van ‘t vlees zal scheiden,
        Neemt mij ook op in uwen Troon:
        Op dat ik mij daar mach verblijden,
        En alzo eeuwig bij u woon.
      
    
  