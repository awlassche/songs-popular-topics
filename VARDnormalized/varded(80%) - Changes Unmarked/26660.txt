
    
      
        Eyn vrolick nu liet
        Tis beter iet dan niet.
        Ho byn ik in dit verdriet?
        Ik en derse noemen nyet,
        Ich hebse lang gefryet.
        Sall ickse moten derven,
        Zo sall ik van ruwe sterven.
      
      
        Wartoe, wartoe, wartoe
        Van mynnen ik verwoe!
        Wat dyngen dat ik doe
        Van eten, van dryncken ic nyet engroe,
        Mij is, ik en weit nyet hoe.
        Eya lacy! ic arme bluts,
        Soe jamerlick heb ik dye muts.
      
      
        Dye tyt valt mij te lange,
        Myn herte is soe bevangen
        Plats midden in den drangen.
        Ist dat geyn troesten ontfange,
        Ik sterve mitten gangen.
        Ik hebbe wael dusent wecke
        Aldus den block gaan sleypen.
      
      
        Ho kome ic in dezen moras?
        Ik byn soe quaelick te pas,
        Ik sitte tussen twee stoelen in dye asse,
        Nochtan soe heb ik geldeken in myn tasse
        Dwilck ik verquys, verquas
        Ende all mit schonen vrouwen,
        Nyet voel en sall ik behouwen.
      
      
        Mer wat ik hale off janck
        Si zinget all eynen sank,
        Si zettet mij up Hugen bank,
        Mer wat si do it, ic nemt in danck.
        Ik doeget all van kant,
        Ik slacht den luyden van Tuylle
        Voir tgaet ga ic huylen.
      
      
        Ten baet geyn draven off lopen.
        Dye muts moet ik daar knopen,
        Ik byn daar in gecropen,
        Synt Jorys vissop heb ic gesopen.
        Ic byn dar in gedocken,
        Wat listen dat ik soecken,
        Ik blyve plat in den hoicken.
      
      
        Zij halt myn hert zo vast,
        Dat is mij den meisten last,
        Ic byn oer eyn onwert gast,
        Want zij up mij nyet en past.
        Ik slacht den erden quast,
        Ich byn voel nauwer den ich klauwen,
        Ic maech myn hoeft wael krouwen.
      
      
        Hoer herte is alte maele
        Van ijzer ende van staele.
        Och, sall ik noch langer dwaelen?
        Och ley der doyt, will mij doch halen
        All zonder langen dralen.
        Voel liever weer ik doet
        Dan te blyven in dezer noit.
      
      
        Myn hert wilt mij beswycken,
        Uutten lande will ik slycken
        Ende nummermeer omme kycken,
        Al byn ic arm, ic sall noch rycken.
        Ic will nu van oer strycken.
        Ade, myn uutvercoren,
        Ic en gefs nyet all verloren.
      
      
        Si heft mij aan gezien
        Dat ik oer gonste plien,
        Zij en mochtet nyet gezien
        Dat ic van oer sold vlien.
        Zij spraeck: `ten moet nyet geschien.
        Het vint nu alleyns,
        Wij syns geworden eyns.'
      
      
        All om dye liefste myn
        Zo willick vrolick syn.
        Schinckt in den coelen wyn,
        Ich byn verloest uut alre pyn
        Alsoe het wael is aenschyn.
        Laat spoelen up dye luite,
        Dye vroude moet all uutte.
      
    
  