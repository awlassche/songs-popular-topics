
    
      
        Ach! blije Jongelingen,
        Kondy mijn liefd aan mijn ghelaet niet merken?
        Zo luistert na mijn zingen;
        Of liever ooght op mijn verwonnen werken:
        Den Hemel wil,
        Ik krijt, ik gil,
        Hoe ik ben overwonnen,
        Waar zijn mijn krachten?
        Mijn levende gedachten
        Zijn verslonnen.
      
      
        Den Basilisq doet sterven
        Wie hem ontmoet, of anders komt aenschouwen,
        Zo moet ik ook verwerven
        De dood, door 't zien van u al-waerde Vrouwe,
        O machtig volk,
        Die mijn harts-kolck
        Zo swoeler swoelt doet glooren,
        'k Heb uit zo menigh
        Alleen een enig enig
        Uytverkoren.
      
      
        Schoon Lief wilt u niet storen,
        Dat u mijn hart ootmoedigh zoekt te dienen,
        Ik bender toe geboren,
        Maar, waerde Vrou, wat kan ik u verlienen,
        Ik heb geen macht,
        Ik heb geen kracht,
        Of is er iets te vinden,
        Uit harts begeren,
        Zal ick't u strax ver-eeren,
        O beminde!
      
      
        Mijn Ziel-gelijcke zeden,
        Verselschapt van u goede hoge sinnen,
        Leert mij Natuur en Reden
        Verr' boven al 's werelts pracht te minnen,
        Ik vraagh na bloed,
        Na praal noch goed,
        Na hoogheyd, noch Na-magen,
        Mijn Lief! mijn vreuchde,
        U schoon gepronckte deuchde,
        Mij behagen.
      
      
        O Sleutel van mijn leven!
        O Lust-hof van mijn cuysche lieve lusten!
        't Geen ik u heb gegeven,
        Laat dat zo lang in mijn plaets bij u rusten.
        Lief zijt niet norts,
        Ik hoop noch korts
        U hart gemoet te buigen,
        Wilt uit mijn dichten,
        Die ik uit liefde stichten,
        Geen kwaad zuigen.
      
    
  