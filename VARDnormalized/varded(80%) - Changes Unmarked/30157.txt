
    
      
        Ic wijl gaan louen hoclijck
        die conijnck van der mijnnen
        hij is een heer van hemelryc
        mocht ik zijn lijeft gewijnnen
      
      
        ic wijl natuer hert ende sin
        om sijnre lijefte steruen
        ende leren alder wereld mijnne
        met allen haar lusten deruen
      
      
        zo wije an sijnre mijnnen cleeft
        ende laat die creatueren [...]
        van harten hij altoes heeft
        nu en tot alder werren
      
      
        boeuen die doechden al gemeijn
        soe is gheset die mijnne
        die hoechste croen draecht sij alleen
        sij is gods keijserijnnen
      
      
        rechte mijnne is alzo goed
        sij doet dat hart verblijden
        sij gheeft die sijel een hoghe moet
        ende doet hoer vrame lijsten
      
      
        bittterheijt maect sij wel zoet
        verdrijet keert sij in vroechde
        tallen zonden weet sij boet
        sij dect alle dinck met doechden
      
      
        ijmmermeer soe en denct sij kwaad
        sij en wijl nijt nijemant kijuen
        noch ooc met nijemant houden haat
        sij can wel toern verdrijuen
      
      
        [.]aer is gheen arbeijt haar te zwaar
        noch gheen tijd en valt haar lanc
        tot allen dienst bereijt sij haar
        alle dinc neemt sij in dance
      
      
        zichtbaer is sij onsprekelijc
        men machse niet bescrijuen
        sij [...] van doechden rijch
        die inder mijnnen bliuen
      
      
        [...]s is sij van goeder aard
        sij is der doechden bode
        sij stuert die ziel altijd voerwaert
        die naaste weg tot gode
      
      
        lof ende danck is al haar sank
        in allen harten reijnen
        vrijheijt gheeft sij na dit beduanct
        en vroechde na geweijnen
      
      
        condi der mijnnen soetijchen smaken
        -l al in v hart van binnen
        sij zal v siel in [-...] vijerichen ontsteken
        ende al v sijnnen
      
      
        ik en can niet vijnden haar ghelijck
        in hemel noch in aarde
        soe edel soe scoen of costelijck
        zo groet is sij van waerden
      
      
        als ghij des mijnne hebt gheproeft
        laat ghijse van v sceijden
        van veel vrochden wordi beroeft
        en blijft in droeuijcheden
      
      
        rechte ist dat hij wel clagen mach
        die van haar is ghesceijden
        zuchten ende wenen nach ende dach
        met groeter bitterheitden
      
      
        ik bid v alle vrijendelijck
        wijlt doch ghestadich blijuen
        in IHESU* mijnne van hemelrijck
        soe moechdi vroechde bedrijuen
      
    
  