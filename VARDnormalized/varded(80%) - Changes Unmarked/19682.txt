
    
      
        Arabië, gij stoft zoo hoog
        Op uw geluk, gelijk uw boog
        Van onder, dat het snort en kraeckt,
        Den arent in de veeren raeckt,
        Op 't allerveilighst van zijn vlught,
        In uw met geur doortrocke locht;
        Waar door uw fiere Phenix zweeft;
        Om wien gij in festoenen weeft:
        Mijn Vogel zagh noit wederga.
        Gij roemt: God schonck u does gena,
        Om dat uw volk zijn' oirsprong nam
        Uit dien befaemden Abraham,
        Die oostwaart stuurde naar de zon
        Zijn zonen, dien hij teelde en won
        Bij Agar, en bij Kethura;
        Wier bloed noch groeit in Isax scha,
        En lachende in 's Hebreeuws verdriet,
        Heeft gading in al 't geen het ziet.
        Zwijgh Ismaël, zwijgh Madian
        Van roem, die luttel baten kan.
        Zwijgh Arabier, dit 's 't oude lied.
        Den rechten Phenix kent gij niet.
        Hij is het niet, die nesten bouwt
        In uw gezegend myrtewout,
        Daar gij kanneele vieren stoockt,
        En alle leckernyen koockt.
      
      
        Ik hael mijn Vogels roem in top.
        Hij voert op zijn' gekruifden kop
        (Om wien een glans zijn straelen spreit)
        Een heldre star. de majesteit
        Ziet hem ten klaren ogen uit.
        De goude halsbant hangt en sluit
        Om zynen geschakeerden hals;
        Een rechte zonnespiegel, als
        De zon zich blint ziet in dien gloet.
        Natuur heeft met haar eigen bloed
        Zijn wiecken kostelijck bekladt;
        Trots purper, trots schaerlaken, dat
        Den koning of aertspriester kleed.
        De blaeuwe staert, zoo lang, zoo breet,
        Hangt geborduurt met roos bij roos.
        Robynen schittren op turkois.
        Aldus, gevoed van hemelsch vier,
        En zon en daeuw, bereickt mijn dier
        Zoo menige eeuw van honderd jaar,
        Tot dat het smelt op 't zonautaer,
        En uit zijn asch een jonge zwelt,
        Die 't vaderlijcke lijck besteld
        Ten grave, met een staci van
        Meer voglen, als ik schildren kan.
        Waar vint men vogel in een Rijk,
        Die mynen Vogel zij gelijk?
      
      
        O blinde Arabers, waert gij wijs,
        Gij hebt, voor ene geringen prijs,
        Den Phenix, 't puick van uw geslacht,
        Terstont gekregen in uw maght;
        Den rechten Phenix, die gewis
        Veel schooner dan uw vogel is.
        Een Phenix, dien de Haat en Nijd
        Met sporen stoot, verpickt en bijt.
        Gij voert dien onbekenden schat
        Naar Memphis, en naar Zonnestat,
        Door ene wolck van zand en stof:
        Daar zal men, in dat prachtigh hof,
        Wiens naeldepunt Gods hof beschiet,
        Zien, hoe de Nijl, de grote vliet,
        (Die leven uit zijn pennen zuight)
        De kroon met zeven tacken buight
        Voor zyne Godtheit, voor zijn hoofd,
        't Welk aller wyzen glans verdooft.
        Daar zal hij sterven, droef beweent;
        Zijn dubbele afkomst, 't vroom gebeend
        (Met myrrhe en sterken balsemgeur
        Gebalsemd deur en weder deur,
        Geleit met een ontelbaer heir)
        Vervoeren droogh door stroom en meir;
        Op dat het ruste in 't eerlijck graf,
        Op 't land, dat hem zijn vader gaf.
      
    
  