
    
      
        DOe Gods Volk den Heer vergat,
        Nam 't zijn schat,
        Goud, en and're kost'lijckheden,
        Daar Aaron 't Kalf van goot
        Dat zeer snoot
        Worde van't volk aangebeden.
      
      
        'k Soud' ligt zeggen: 't en is niet
        Meer geschied,
        't Geen dat volk vol onverstande,
        Zo Godlooslijck heeft gedaan,
        En bad aan,
        't Maaksel van haar eigen handen.
      
      
        Maar wanneer als ik ter deeg
        Over-weegh,
        Wat dat meenigh in het midden,
        Van geluk, en voorspoet dee,
        Zie ik mee,
        Datse den Goudt-klomp aen-bidden.
      
      
        Geld is menighs toe-verlaet,
        Daar op staat
        't Fondament van haar vertrouwen:
        Al haar moeylijck handen-werck,
        Is een Kerck
        Die zij 't Geld ter ere bouwen.
      
    
  