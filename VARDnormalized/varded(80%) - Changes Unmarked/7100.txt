
    
      
        Had ik vloghelen als een arent grijs
        Ik zoude zo hoge vlieghen
        Daar bouen in dat Paradijs
        Tot mijnen zoeten lieve.
      
      
        Dan zoude ik zeggen vader mijn
        Wanneer suldy mij halen
        Wt dezer allenden van aardrijk
        In uwer hoochster salen.
      
      
        Waar is die dochter van Syon
        Ik wilde ze vrolijck maken
        Ik wil haar een bootschap doen
        Van alzo hooghen zaken.
      
      
        Die hoogste inder minnen
        Dat is Iesus Marien zone
        God laten ons gewinnen
        Hier bouen in den throone.
      
      
        Dat hemelrijc ende aardrijk
        Nooit en conste ontluycken
        Dat zal een suyuer maghet rein
        In haren lichaam sluyten.
      
      
        Die duysternis is ons verclaert
        Dat licht is ons gheresen
        Een maghet heeft een kint gebaard
        Dat mach wel wonder wezen.
      
      
        Dat kint was teder ende cranck
        Een maghet moestet voeden
        Tis recht dat wij hem weten danck
        Van zijn der groter ootmoeden.
      
      
        Heer Iesus Kerst wat hebdy gemeent
        Wij soudent v zo gheerne vragen
        Dat ghij hier dus ligt en weent
        Ghij sijt zo ionck van dagen.
      
      
        Dat dus viel, ende dat was onghereet
        Dat mogen wij ghebruycken
        Dat Adam in den appel beet
        Dat dede den hemel sluyten.
      
      
        O moeder Gods van hemelrijcke,
        Des Conincx in den throone
        Bidt allen voor ons innichlijcke
        Iesum uwen zone.
      
      
        Dat wij daar bouen moeten
        Daar die Enghelen vrolijck singhen
        V ende uwen kind groeten
        Dat wil ons God ghehinghen.
      
    
  