
    
      
        NU ben ik eerst te recht verheugt;
        Want mijn hertje schijnt door vreugd
        Mijn te dwingen
        Om te zingen,
        Nademael 't nu is de dag
        Dat ik mijn wensch genieten magh.
      
      
        Daarom, ô Maagden, koom ik no
        Om mijn Schaepjes, neffens u,
        Te geleiden
        Aan der Heyden,
        En aldus te smaecken, 't geen
        Daar ik zo langh om heb gebeên.
      
      
        't Is nu het rechte weer daar toe;
        Want ei lieve! ziet eens hoe
        Phoebus stralen
        Op ons dalen,
        Zo dat men haar hitte voelt,
        Daar 's ook een luchje dat verkoelt.
      
      
        Zetten wij onder 't Boom-gewas,
        In dit dicht bebloemde Gras,
        Ons wat neder,
        Dat wij weder
        Krijgen nieuwe wandel-lust,
        Als men een weinig heeft gerust.
      
      
        Ziet, wat is hier al stof bereid
        Tot vermaeck en vroolijckheyt;
        Kijck de Stromen,
        Kijck de Bomen,
        Kijck het Veld en haar çieraet,
        Hoe aangenaam het alles staat.
      
      
        't Schijnt al verheugt wat asem heeft;
        Ziet eens hoe 't gevogelt sweeft:
        Hoor die Dieren
        Tierelieren,
        't Is of zij onze blijdtschap uyt-
        Beelden, door al haar zoet geluid.
      
      
        Ja sellef onze domme Vee
        Hipt en springht, als ofte meê
        Willen juygen,
        Om te tuigen
        Dat zij nu in deze tijd
        Door onze vreugd ook zijn verblijdt.
      
      
        Ei! segh mij eens, wie sou dan niet,
        Als hij deze dingen ziet,
        Hem begeven
        Om te leven
        In alsulcken zoeten staat,
        Die al het Aerdtsch te boven gaat?
      
      
        Wist yder een te recht hoe 't is
        In dees' staat, ik wed voor wis
        Dat een Koning
        Liet zijn Woningh,
        En zijn pracht, en machtig geld,
        En kwam bij ons ook op het Veld.
      
      
        Want daar en is geen hooger goed,
        Als gerustheyt in 't gemoed.
        'k Haat de rest.
        't Is het beste
        Dat men hier op Aarden heeft,
        Als men in rust en vreugde leeft.
      
    
  