
    
      
        'k WEnsch U geluk, O Moeder!
        Uit wien den Soon Goods nu is gebooren,
        Die is onze trouwen Hoeder,
        Die hier komt soecken ons, die zijn verlooren.
        Gij zijt die Maagd // die God behaagt,
        Meer als oyt alle mensen
        In all' haar leven,
        Die grote lof U geven,
        En g'luck wenschen.
      
      
        O wie zal ons beschrijven
        Wat zangh dat zingen; wat vermaeck, en vreugden
        Dat de Eng'len Goods bedrijven,
        Als zij aenmercken uwe grote deughden;
        Die God uwe Heer ,, behaeghden zeer,
        Zo dat uit 's Hemels zaelen
        Den Heer is komen
        (G'lijck w' hebben nu vernomen)
        In u daelen.
      
      
        Ik sta, O Maegt! Verwondert,
        Als met aendachte sin ik ga bedenken,
        Dat, die van boven dondert,
        Zijn Soon uit U aan ons heeft willen schencken:
        Met wat een vreughd // zijt Gij verheugt,
        Als G' Hem hebt aengeschouwen
        Met uwe ogen,
        Die hier kwam van om-hoogen
        Ons behouwen!
      
      
        Ik groet U, Vrouw der vrouwen!
        Ik groet U Coningin van alle Maagden;
        Op U staat mijn betrouwen,
        Die eertijds uwen God zo zeer behaeghden,
        Dat Hij uit U // (wij merken 't nu)
        Heeft willen zijn gebooren
        In grote kouwe,
        Om dat Hij sou behouwen
        De uytverkooren.
      
      
        Ik bidd' U, wilt nu geven
        Uwe Soon, dien Gij gebaard hebt, in mijn handen;
        En ik zal niet meer beven,
        Noch schricken voor des viands scherpe tanden:
        Dat zij gekust // met suyv're lust
        Uwe Soon, die mij komt vrijden
        Van all' mijn zonden,
        Hij suyvert mijne wonden
        Te allen tijden.
      
      
        Maria, uytgelese
        En aldertrouwste Zondaars Voorsprakersse!
        Wilt mij van kwaad genese
        Door uwe gebe'en, O grote Doctorersse!
        Maakt dat altijd // ik zij verblijdt
        Met U, bij God hier boven,
        Waar Seraphinnen,
        En all' de Cherubinnen
        Jesum loven.
      
    
  