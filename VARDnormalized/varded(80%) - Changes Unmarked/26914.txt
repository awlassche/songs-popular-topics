
    
      
        EEn nieuw ghesang singhet Gode den Here
        In der vroomen saemling syn lof end ere,
        Israel sick verhueghe deeghlick, in
        Den schepper syn.
      
      
        Laat de Kinders Sion ęrnstlick verblyden
        Sick, in hueren Koningk ook te allen tyden,
        Dat zij synen name mit pypen rein
        Louen ghemeyn.
      
      
        Dat sɇ hem mit trom-len end harpen lof singhen,
        Want Godɇ is syn volk een beualligh dingen,
        Hij verciert de sachtmoedighen in’t breyd
        Mit zaligheid.
      
      
        Mit heerlijkheid zullen de vromɇ ontspringhen,
        In huer beddɇ ook iuechen mit blyden schyne,
        Zij zullen God mit der keel prysen fyn,
        Zonder waenschyn.
      
      
        Een tweesnydigh swęrd zal syn in huer handen,
        Dat zij sick aan d’Heydens wreken, end vanden
        Volken moghen een straffinghe doen schoon,
        Na rechten loon.
      
      
        Op dat zij huer Koninghen binden moghen
        Mit ketenen, end huer edelɇ hertoghen,
        Mit ijzeren voetbanden stęrck end zwaar
        In’t openbaer.
      
      
        Om te doen dat gherichte Gods te deghen,
        Als gheschreuen staat, welk daar alle weghen
        Zal syn allen vromen tot groter eer,
        Louet den Heer.
      
    
  