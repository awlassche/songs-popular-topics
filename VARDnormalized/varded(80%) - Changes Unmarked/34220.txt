
    
      
        Gij Jongh-mans die uit vrijen gaat,
        Wilt u eerst wel versinnen,
        En ziet naar goed, oft hooghen staat,
        Wilt uws ghelijck beminnen:
        Maar neemt ghemerck //
        op al haar werk,
        En op haar deughdigh leven,
        Is zij ghesondt //
        en recht van grondt,
        Wilt haar u trouw dan geven.
      
      
        Want ziet gij naar een rijke Maagd,
        En mindt haar om haar schyven,
        Zo wordy eeuwighlijck gheplaeght
        Met knorren ende kijven:
        Trouwe gij den zot //
        alleen om ’t kot,
        Gij zijt qualijck beraden,
        Gij mist het kot //
        en houdt den zot,
        En blijft met hem beladen.
      
      
        Trouwt gij een Jouffrouw e’el van staat,
        Oft een van Calis benden,
        ’t Is van nood’ dat gij vroeg en laat
        V winst hangt aan haar lenden:
        Want al ’t gheroem //
        van Edeldom,
        Zonder de deugd te minnen,
        Is als een vat //
        van buiten wat
        Vergult, maar yl van binnen.
      
      
        Hebt gij een dierken schoon en pril
        Wt Venus hof ghelesen,
        Gij moet toe-sien (spijt uwen wil)
        Om haar Schildt-wacht te wezen:
        Daarom versint //
        eer gij begint,
        Wilt God uwe saeck op-geven,
        Want een schoon vrouw //
        al is zij trouw,
        Verkort een man zijn leven.
      
      
        Oorlof dan Jongh-mans, als gij zijt
        Met minne-lust bevanghen,
        Ziet dat gij uws ghelijcke vrijdt
        Ghestadigh met verlanghen:
        Ziet oft haar jeugd //
        is schoon van deugd,
        En volherdigh in trouwe:
        Want al ’t cieraedt //
        van den huys-raedt
        Is een deughtrijcke vrouwe.
      
      
        Oorlof gij Dochters rijk van goed,
        E’el van stam, schoon van leden,
        Die stoft op rijkdom, vlees, oft bloed,
        En spot met Jongh-mans beden.
        Gaept als gij ziet //
        dat men u biedt
        Den lepel: want ’t is konste
        Te zeggen Ja //
        in tijdts, daar na
        Beklaeght gij d’oude jonste.
      
    
  