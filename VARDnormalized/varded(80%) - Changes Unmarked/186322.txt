
    
      
        Gelijk de Roose-knopjes,
        Wanneer den dageraed
        Zijn Christallijne dropjes
        Op 't Aerdrijck dalen laat,
        Haar Bladeren ontluycken,
        En vrij wat soetlijck ruycken,
        Als Ambroos en Muscaet.
      
      
        Zo is dan Iuliane,
        De stant van mijn gemoed,
        Mijn Zieltje smelt in Tranen
        Als ik u derven moet,
        Mijn waerde Ziels Vooghdesse,
        Mijn boezem is vol bresse,
        En blakert in een gloet.
      
      
        Van heete minne-voncken,
        U welbespraeckte Tongh,
        Verselt met zoete loncken,
        't Was die mijn hert besprongh,
        En door geweld van stralen,
        Die gij op mijn liet dalen,
        Tot uwe Liefde dwongh.
      
      
        En laat ik zoete Susje
        U cierlijck Roose-bloos,
        eens drucken met een Kusje,
        Dat Nectar en Ambroos,
        In zoete evenaren,
        Ach mocht ik met u paren,
        In Cipres Minne-bloos.
      
      
        Dan soud gij zien mijn Engel,
        Hoe u Philander mind,
        Of kan die kleine bengel,
        Die 't alles overwind,
        U onversetbaer sinnen,
        Niet dwingen om te minnen,
        Zo is zijn roem maar wind.
      
      
        Of meent gij dat Philander
        Met valsheyt om sou gaan,
        En loopen bij een ander
        Als hij met Iuliaen
        Zijn geyle lust geboet had,
        U kuysheyt onder voet trad,
        Verbant de snode waen.
      
      
        Eer zal de Sonne-wagen,
        In 't Oosten onder gaan,
        En in het Westen dagen,
        Eer ik van Iuliaen
        Mijn Liefde af zal keren,
        En zo ik haar onteeren,
        Moet het mijn qualijck gaan.
      
    
  