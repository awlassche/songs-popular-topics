
    
      
        GIJ, die in uwen tijd,
        Van God beschonken zijt,
        Met Kind'ren: eigen Lichaams Zaad:
        Tot bouwing, van u huis, en Staat:
        Zo leerlijk, zo eerlijk,
        Zo vroom van sin,
        Hoe groot is uw gewin?
        Uw zeegen, verkreegen,
        Gaat boven het begrip, van uwe min.
      
      
        Bedenkt uw vlees, en bloed:
        Hoe gij dat koest'ren moet.
        Hoe gij dat leiden moet ter deugd:
        De poorte van de hoogste vreugd:
        Haar sinnen, verwinnen,
        Door deugdsaamheyt:
        Door Christelijk beleyd.
        Haar leeven, te geeven,
        Een voorbeeld; dat haar van de ondeugd scheyd.
      
      
        Maakt haar nooit moedeloos,
        Verbitterd, hart, en boos:
        Door al te streng, en straffe hand:
        Gelijk een wreede Dwingeland.
        U lieden, gebieden,
        Moet zijn met Reên:
        Tot tucht, en goede zeên,
        Geduurig, en vuurig,
        Tot God (voor haar welvaren) in gebeen.
      
      
        't Zijn eed'le Schepsels Gods.
        Zo gij die (wreed en trots)
        Mishandeld, tot haar ongeval:
        Gedenkt dat u, haar Schepper, zal
        Weer straffen. en schaffen
        (Voor deze saak)
        An u, een harde Wraak.
        Een plaging, een knaging:
        Verselschapt, met een suur', en bitt're smaak.
      
      
        Steund niet, op al het goed,
        Dat gij haar jonkheyt doet.
        U Ouders hebben 't u Gedaan:
        Zij zijn u hier in voor-gegaan:
        In giften, in driften,
        In liefd, en trou:
        Meer, als men wenschen sou.
        't Is wijslijk, en prijslijk,
        Dat men zijn Plicht voldoet: 't zij Man of Vrou.
      
    
  