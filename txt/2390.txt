
    
      
        Ick wil inden geest naer Betleem gaen
        Ende spreken dat zoete kindeken aen /
        Met deser groeten tot alder tyt.
      
      
        Ick groet u zoete kindeken schoone /
        Ghy zyt ghecomen uut svaders troone
        In Maria ghebenedyt.
      
      
        Ick groet u lieffelyc kindeken cleyne
        Geschapen van smaegdekens bloede reyne
        Door die cracht des heylichs gheests.
      
      
        Ick groet u kindeken inder crebben
        Mocht ick u in myn herteken hebben
        Dat is de plaetse die ghij begeert.
      
      
        Ick groete u zuyver kint ghepresen
        Die ons altsaemen hebt genesen
        Doort storten van u heylich bloet.
      
      
        Ick groet u kint vol caritaten /
        Om u wil ick de werelt laeten /
        En sterven alle sinnelycheyt.
      
      
        Ick groet u kindeken cleyn besneden
        Doet my myn hooverdije vertreden
        Met een diepe ootmoedicheyt.
      
      
        Ic groet u woort des Vaders verheven
        Voor wiens maiesteyt dat dIngelen beven
        En singen Sanctus tot alder tyt.
      
      
        Ick groet u kindeken groot van machten /
        Ghij hebt verwonnen des vijants crachten
        Die doot / die helle / de werelt me.
      
      
        Ick groet u kindeken ionc van dagen
        Wilt uut mijnder herten iaegen
        Alle dat u Heere mishaecht.
      
    
  