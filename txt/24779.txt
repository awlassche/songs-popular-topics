
    
      
        Hoe mocht mi vruechde comen aen
        Mijns hertsen troost alleine
        Es mi in vreimder wijs ontgaen
        Des zijn mijn vruechden cleine
        Haddic ye vruecht nu nanich gheine
        Des moet ic liden lidens pijn
        Alst mir gheluct salt anders zijn
      
      
        Mijn hoochste ger mijns vruechts ghewin
        Es mi al of ghesceiden
        Des moet ic voughen herte ende zin
        Up hopen ende verbeiden
        Mijn waken doet mi vruecht verleiden
        Int slapen staen de vruechden mijn
        Alst mir gheluct salt anders zijn
      
      
        Ghenoughelic slaep ghenougelic droom
        Hier in ic mi verblide
        Int waken roeyic jeghen stroom
        Daer ic mi toe vertide
        Mijn droom bewijst mi weder zide
        Dat mi verblijt haer wijflic scijn
        Alst mir gheluct salt anders zijn
      
      
        Nu willic emmer slapen vast
        Mi droomt so minnentlijch
        Waer ic int waken so gherast
        So waric vruechden rijch
        Here god doet mi daer toe ghecrijch
        Want ic wil bliven haer eighijn
        Alst mir gheluct salt anders zijn
      
      
        O droom die mi ghenoucht so wael
        Hier daer sijt waer int ende
        Du best mir vruechden principael
        So waer ic mi belende
        Die u te mi in slape zende
        Ic blive haer stede in trouwen fijn
        Alst mir gheluct salt anders zijn
      
    
  