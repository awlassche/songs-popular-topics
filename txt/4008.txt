
    
      
        O lacy Mijn hert leyt gheuanghen
        Ende alte mael in sware banden
        O Iesu heere des claghe ic di
        O Iesu heere des claghe ic di
        Alst v belieft salt beter sijn.
      
      
        O lieflijk lief wilt mijns ontfermen
        Ghi troost die ghene die op v kermen
        Wilt toch mijns ghenadich sijn
        Wilt toch mijns ghenadich sijn
        O Iesu heere des biddic di.
      
      
        O heere mocht mi nu troost ghebueren
        Ick moet met rechte liden en trueren
        Want ymmer so yst grote pijn
        Want ymmer so yst grote pijn
        Een ionck hert gheuangen te sijn
      
      
        Ic bid v lief nu wilt mi halen
        Bi v / wt desen allendigen dale.
        Want mijn leuen is anders niet
        Want mijn leuen is anders niet
        Dan druck / liden / ende verdriet
      
      
        Maer mi dunct ic mach wel swighen
        Ic moet altijt gheuanghen bliuen
        Ten baet mi niet al clage ic vele.
        Ten baet mi niet al clage ic vele.
        Des moet mijn ionc herte quelen
      
      
        Ic mach mi wel tot liden poghen
        Want hoe God wil ic moet ghedoghen
        Eest soet / eest suer / eest cort / oft lanc
        Eest soet / eest suer / eest cort / oft lanc
        Ende dicwils tegen minen danc.
      
      
        O Ihesu ontfermt dy uwer gheuanghen
        Sij moeten quelen wt rechten verlanghen
        Toont aen mi v ontfermherticheyt
        Toont aen mi v ontfermherticheyt
        Ende ooc v goedertierenheyt.
      
    
  