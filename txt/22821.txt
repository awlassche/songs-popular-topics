
    
      
        Hoort toe, ghi iongers cleen en groot,
        Wat vreems sal ic u gaen vertellen,
        Hoe dat ghecomen zijn wter noot
        Meer dan xx. ghesellen,
        Diemen op de galeyen wilde stellen.
      
      
        Si waren al Vlaender duere uut gesocht
        Op dat alle quaet sounde verflauwen,
        Ghecoort, gheboeyt, te Brugghe ghebrocht,
        Alsoo men mocht aenschouwen:
        Denct of haer herte was vol rouwen.
      
      
        Om datse te Brugghe waren gheuaen
        Hebben si desen raet gheschoren,
        Hoe dat si dit lijden souden ontgaen.
        Maer een dochterken, wilt hooren,
        Hadde eenen ruyter uutvercoren.
      
      
        Si quam hem besoecken spaey en vroech,
        Op dat sijn droefheyt soude falen,
        Zo datse sijn schoen te lappen droech,
        Segghende: ick salt al betalen.
        En.vi. scherpe vijlen ghinck si halen.
      
      
        Si seyde: schoenlapper, om u ghewin
        Lapt my dees schoene sonder vermincken,
        Ende naeyter dese ses vijlen in.
        Wilt schamel quincken ghedincken:
        Daer sijn drye realen om te verdrincken.
      
      
        Die lapper dede dat meyskens beuel,
        Ter bijstandicheyt al van huere care
        En hi leyde dees vijlen effen en wel,
        In elcke schoen die te gare,
        Om dat niemant en soude sijn gheware.
      
      
        Dit vrouken inde sake verblijt,
        Ghinck weder tot haer lief verheuen.
        Sy seyde: schoon lief, als ghi vindt tijt,
        Salueert hier mede u leuen:
        Ick hope dat eens pas sal gheuen.
      
      
        Ter Sluys daer was een schip bereyt
        Al om naer Zeelant te varen:
        Daer sijnse al te samen op gheleydt,
        Nemende tghetijde gheware.
        Sy speelden daer een quaet feyt te gare.
      
      
        Si waren gebonden met boeyen seer stijf;
        Si en constense nauwelijck verdraghen.
        Men leytse daer onder met groot bedrijf,
        Si mochten twel beclaeghen,
        Want si sonne noch mane en saghen.
      
      
        Binnen dat si wech waren Hans Puyloge sprac:
        Ghesellen, en laet ons niet meer duchten!
        Met dien hi een mes uut zijn coussens track,
        Waer vore willen wi duchten?
        Desen dans sullen wi wel ontvluchten.
      
      
        Die coorden hi haestich in stucken sneet.
        Recht op spronghen si al te tsamen.
        Die dienaers gheweer stont daer bereet,
        Twelc si in haer handen namen,
        En doorstakense die nederwaert quamen.
      
      
        Sy hebben ghedaen een groote moort;
        Si en ontsaghen questien noch appeelen;
        Die dienaers smeten si doot int ganckboort,
        En tcapiteyns ghelt ghinghen si deelen,
        Zijn keten, ringhen en juweelen.
      
      
        Die boeyen die waren daer af subijt;
        Die vijlen constent al doorkerven.
        Si seyden: stierman, twort u profijt,
        Stelt ons te lande om vruecht te verwerven;
        Oft bereet u, so ghi wilt sterven.
      
      
        Die stierman, eylaes, was seer bedroeft:
        Hi ontsach hem van tleven te scheeden.
        Hi heefste terstond aen stranghe ghevoert,
        Alsoomen nu mach verbreeden:
        God den Heere wiltse wel gheleeden.
      
      
        Die dit de maken sijn herte minjoot
        Was wel benaut, so ghi muecht hooren:
        Hi was in dit perijckel groot:
        Van Ypre is hi gheboren.
        Uut den lande te trecken heeft hi voren.
      
    
  