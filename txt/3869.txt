
    
      
        O lieue heer / danc / lof / ende eer
        So moet v wesen emmermeer
        Lof / eere moet ghi ghewinnen
        Die dese ionge maechden teer
        Hebt ontsteken alsoe seer
        Van binnen
        Met uwer soeter minnen
      
      
        Wt brytannia / als ick versta
        So was gheboren Vrsula
        Die weerde maget ghepresen
        Eens conincx sone volchdese na
        Om te hebben in huweliken sta
        Als wij lesen
        Lof moet haer altijt wesen
      
      
        Als dit verstoet / de maget soet
        So dachte si in haren moet
        Hoe si hem mochte bekeeren
        God sant in haren sinne goet
        Dat si den edelen iongelinc soet
        Soude leeren
        Hoe dat hi God soude eeren
      
      
        Dit maechdekijn / sprak vader mijn
        Wi sullen ontbieden den coninc fijn
        Dat hi drie iaer moet beyden
        Dwelc hem sal duncken grote pijn
        Ende dat hi mi thien duysent maechdekijn
        Moet bereyden
        Die ick tot God mach leyden
      
      
        Als dit heeft verstaen / die coninc saen
        Heeft hi die maechden vergaderen gaen
        Als hy die heeft gheuonden
        Dwelc hi oock gaerne heeft ghedaen
        Ende heeftse tot brytannien aen
        
          Ghesonden
        
        Tot dyen seluen stonden
      
      
        Dese scare vermaert / voer met ter vaert
        Lancx den rijn te Rome waert
        Also men vint bescreuen
        Gods enghel heeft gheopenbaert
        Des conincx sone van hooger aert
        
          Verheuen
        
        Datsi alle souden laten haer leuen
      
      
        Nv hoort toch hoe / si quamen doe
        Totter stede van Colen toe
        Die vonden sij beleghen
        Al van den Huynen wreet van moe
        Ende die liepen als honden onuroe
        Hen teghen
        Ende hebbense daer versleghen.
      
      
        Een wreet tyrant / alst is becant
        Liep daer hi Vrsula die maget vant
        Ende wildese met hem vueren
        Mer si versmaeden als viant
        Ende hi doerschootse alte hant
        Tot dyer vren
        Moeste si die doot besueren.
      
      
        Een coninck vry / die was daer bi
        Die heeft Cuneram ghelooues my
        Ghenomen wt dyen stride
        Hi voerdese te Renen / daer woonde hy /
        Nae wert si ghedoot: so lesen wij
        Wt nide
        Lof si haer tallen tide
      
      
        Cordula vloot / het scheen wel noot
        Des anderen daghes hoort wonder groot
        Soe quam si voorts alleene
        Een wreet tyran haer ooc doerschoot
        Dus bleef si met den anderen doot
        
          Ghemeene
        
        Lof si v maghet reene.
      
      
        Weest alle verblijt / in groot iolijt
        O suyuer maechden ghebenedijt
        Slaet op ons v ghesichte
        Want ghi mijn patronerssen sijt
        Bidt vor hem tot alder tijt
        Die dit dichte
        Dat god sijn siele verlichte.
      
      
        O weerdige scaer / o maechden eerbaer
        Bidt voer ons goods moeder claer
        O suyuer maechden schoone
        Bidt voer ons ende neemt ons waer
        Op dat wi mogen comen daer
        Ghi spant croone
        Ghedenct ons inden throone.
      
    
  