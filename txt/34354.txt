
    
      
        HOe wort mijn droeve ziel gheplaeght!
        De Liefde schildert my in t'hert een Maeght,
        Waer naer mijn droef ghemoet gestaedich iaeght:
        Ick ben door min ontsteken
        Op t'schoonste blommeken van t'aerterijck,
        k'En can t'niet spreken
        Want ick door haer treken
        t'Aller ur' beswijck.
      
      
        De vier'ge straeltjens haers ghesicht
        Op liefdens aembelt smeden my een schicht,
        Die my meer hinder doet, als t'blixem-licht;
        Moet ick noch langher derven
        Dit blom'ken waer voor dat ick boogh mijn kni,
        Mach ick t'niet erven,
        Ach soo sal ick sterven
        Van melankoli,
      
      
        t'Genaeck haers ambrosijnen mont
        Die sy my van haer lipkens had veriont,
        Heeft my dus ongheneeselijck ghewont,
        O Goden vat mijn clachten
        Want t'is onmoghelijck dat ick verswijgh
        Dees min-ghedachten,
        Ach ick sal versmachten,
        Soo ick haer niet crijgh.
      
      
        k'En sedt mijn ooghen op gheen gout,
        Want sy den gout-dorst heeft van my gestout,
        Mijn ziel maer snaeckt met haer te sijn ghetrout;
        Sou ick doch connen haeten
        Dit soetste blommeken om pracht oft welt?
        Y neen wat praeten,
        k'En sal haer niet laeten
        Om een hantsvol ghelt.
      
      
        Princers die t'hert my hebt beroert,
        Als ghy my met u ooghskens hebt beloert,
        Ick bid' in corten tijt den camp uyt voert:
        Hebt ghy my u doen minnen
        Door t'soet ghewelt dat uyt u ooghskens spruyt
        Soo keert dan binnen
        Noit van my u sinnen,
        Soo word' ghy mijn bruyt.
      
    
  