
    
      
        In minen sin had ic vercoren
        Een suuer maecht na mijn behagen
        Scoonder vrouwe en is nye gheboren
        Haer wil ick dienen alle mijn dagen
        Daer om en wil ick niet versagen
        Ick gheue haer op siel / lijf / ende goet
        Mocht ic noch troost van haer beiaghen
        So waer ic vro daer ick nu trueren moet.
      
      
        Met haerder reynster minnen strale
        Heeft si ghewont mijn herte binnen
        Ick beuele mi haer generale
        Mach ick ghebruyken haerder minnen
        Mijn herte heeft si ende alle mijn sinnen
        Want si is alder qualen boet
        Mocht ick noch troost van haer van haer ghewinnen
        Soe waer ick vro daer ick nu trueren moet.
      
      
        Och mocht ick sienlijck met haer spreken
        Twaer mijnder herten medicijn
        Mer lacy neen / het moet ghebreken
        Des lide ic dicwils grote pijn
        Mi verlangt soe seere bi haer te sijn
        Wat wonder yst / si is so goet
        Och woude si comen tot minen tot minen lesten fine
        Soe waer ick vro daer ick nu trueren moet.
      
      
        Si heeft een minlijc wesen
        Si is schoon bouen alle vrouwen
        Si can alle druck ghenesen
        Si heeft een vriendelijc aenscouwen
        Aen haer staet alle mijn betrouwen
        O suuerlike maghet soet
        Staet mi bi / maect dat ic blijf / maect dat ick blijf behouwen
        Soe waer ick vro daer ick nu trueren moet
      
    
  