
    
      
        Den lusteliken mey Cristus playsant
        Vol alder duechden groene
        Is doer den heyligen gheest als nu gheplant
        In alle gheloouige koene
        Die tot desen meye scrijt
        Wort van allen sonden quijt
        Sijn duecht ende alle sijn leuen
        Wil hem Cristus minnelijc gheuen
      
      
        Het vriesen het sneeuwen is nu ghedaen
        Den winter mach ons niet dwinghen
        Die wel des ouden testaments is al vergaen
        Die liefde moet al volbringhen
        Die vast aen Christus liefde cleeft
        Ende lief sinen broeder heeft
        Als hemseluen / na Paulus leeren
        Hi volbrengt die wet des heeren
      
      
        Die vogelkens singhen op dat groene hout
        So vrolijck onbedwonghen
        Dat sijn die engelkens menichfout
        Ende alle ghelouige tongen
        Die singhen / glorie fijn
        Moet Christo inden hemel sijn.
        Pays mannen ende vrouwen
        Die op sijn woert betrouwen
      
      
        Desen meyboom Christus so iuechdich bloeyt
        Met duechden menigerhande
        Hi heeft ons met dau bespoeyt
        Sijn bloet tot eenen onderpande
        Comt al die belast sijt / ende slaeft
        Tot mi seyt hi / ghi wort gelaeft
        Ick sal v ontladen van sonden
        Mijn iock is licht beuonden.
      
      
        Sijn goddelijc woert is een ghebloeyet rijs
        Daer wij op moeten beeten
        Dwelck is beseghelt na Gods aduijs
        Met Cristus bloedich sweeten
        Hi heeft den helschen viant groot
        Die sonde / ende die eewige doot /
        Verwonnen tot allen daghen
        Ende al onsen last ghedragen.
      
      
        Coemt ter fonteynen die so oueruloedich staet
        Wilt vanden water drincken
        Het welc int eewighe leuen gaet
        Christus wilt ons minnelijc schincken
        Want daer vloeyt wt Christus buyck
        Leuende water tot onsen gebruyc
        Die heylige gheest eersame
        Scenct hi om niet / tot onser vrame
      
      
        Gheloeft si den meyboom victorieus
        Die ons God schanc wt minnen
        Wten gheslachte Iuda corragieus
        Een leeu niet om verwinnen
        Christus dien eewighen mey.
        Die maect alle herten vrey
        Met sinen gheeste iuechdich
        Die hem versoecken vruechdich
      
      
        O Prinche Ihesu / meyboom ghebenedijt
        Soe lustelijck ontploken
        Ontfangt ons in v armkens wijt
        Aent cruce voer ons ontloken
        Ghi sijt onsen troost ende alle ons vruecht
        Alleenliken bi uwer duecht
        So worden wij deelachtich
        In ws vaders rijc warachtich.
      
    
  