
    
      
        Een enich een, Een een alleen,
        Sel dat eenicheitbegripen.
        Tmoet sijn alleen, niet int ghemeen,
        Of tsal hem ontsvicken.
        Tmoet sijn alleen, niet int ghemeen,
        Of tsal hem ontsvicken.
      
      
        Het is mer een dat thert begheert:
        Dat is dat guetvan boven,
        Wat anders ist en niet waert
        Dan Gode altijt te loven!
        Wat anders ist en niet waert
        Dan Gode altijt te loven!
      
      
        O salighe gront, daer God in rust,
        Wat sal hem moghen ontbreken?
        Want hij sal vijnden soe menighe rust,
        Wie salt ons moeghen uutspreken!
        Want hij sal vijnden soe menighe rust,
        Wie salt ons moeghen uutspreken!
      
      
        Een haert vervult in Godes min
        Vaergettet dat ghescapen is;
        Ten mach niet liden in sinen sin
        Dat sterflijc ende verganclijc is.
        Ten mach niet liden in sinen sin
        Dat sterflijc ende verganclijc is.
      
      
        Die minne Goeds is alsoe clear
        Dat si niet stadich bliven mach;
        Int hart si vliet al haest van daer
        Om vremde min, ja, om een caf.
        Int hart si vliet al haest van daer
        Om vremde min, ja, om een caf.
      
      
        Waer al om also moet hi gheven,
        Die God gheheel ontfanghen wil?
        Hi en mach niet na den sinnen leven
        Die lof sel crighen in desen spel.
        Hi en mach niet na den sinnen leven
        Die lof sel crighen in desen spel.
      
      
        God heeft ghemaect die redeliken siel
        Dat si soude ontfanckeliken  sijn,
        Ende wesen alte diepen wiel
        Waer in mach vloyen die godliken wijn.
        Ende wesen alte diepen wiel
        Waer in mach vloyen die godliken wijn.
      
      
        Och Godt, die claghe jammerlijck,
        Dat niemant is die sijns ontbeit,
        Hij woude gheven soe minnetlijc
        Die guede, die hem hier boven sijn bereit!
        Hij woude gheven soe minnetlijc
        Die guede, die hem hier boven sijn bereit!
      
    
  