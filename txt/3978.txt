
    
      
        AL binnen der hooger mueren
        Al van hierusalem
        Daer woont een ionghelinc binnen
        Mijn herte stel ic aen hem
        Want hi is al so schone
        Want hi voert eenen name
        Die hem soe wel betaemt
        Iesus heet hi spant der maechden crone iae croone.
      
      
        Hi heeft twee schoon bruyn ooghen
        Si lichten also claer
        Daer mede heeft hi ghetoghen
        Mijn hertken in hem so naer
        In sijnder hoogher conde
        Al ben ic hier ghelaten
        In deser nederheyt
        Sijn aenscijn blinct veel claerder dan die sonne.
      
      
        Hi heeft .ij. blosende wangen
        Ghelijck die schoon roset
        Daer mede ben ick bevanghen
        Al inder minnen net
        Waer om soude ick dan trueren
        Ick sal mi seluen laten
        In dieper ootmoedicheyt
        So mach mi Iesus mijn lief te wille ghebueren.
      
      
        Ghi machdekens sult weten
        Dat ghi hebt eenen brudegom fijn
        Al is hy hooghe gheseten
        Een lief is hi ghemeyn
        Hi is die schoonste veltbloeme
        So soet is hi van ruecke
        Ghelijck dat paradijs
        Mijn herteken is te bat dat ick hem noeme.
      
      
        Ghi hertekens van seden
        Sijt Iesum v lief ghetrouwe
        Al laetHi v noch beneden
        Ghi sult hem namaels aenscouwen
        Stelt v in sijnder proeuen
        Hi is so soeten minnaer
        Hi is van groter machten daer
        Daer mede sal hy v herteken noch doergroeuen.
      
    
  