
    
      
        O Heer neicht tot my dijn ooren,
        End wilt my als nu verhooren,
        Want ick all sins ben verdruckt,
        Gaet ellendich en bedruckt,
        Bewaer bid ick dy mijn leuen,
        Want tot doecht ben ick begheuen,
        Mijn God bewaer dynen knecht,
        Die sick dy betrouwet recht.
      
      
        O Heer, zijt my doch weldadich
        Goetgunstich ende oock ghenadich
        My die so ootmoedelick
        Dy aenbidde daghelicks
        End wil dijns knechs siel verblijden
        Die sick dijns roemet t'allen tijden
        Want tot dy mijn Heer mijn God
        Hert ende ghemoet hef ick op.
      
      
        O Heer op dy wacht ick gheduldich
        Want du bist sacht ende ghehuldich
        Seer goedich tot alle man
        Die dy van herten roept aen
        Mijn ghebedt dan Heer volkomen
        Tot dynen ooren laet komen
        End hoor so du alwech doet
        Myns biddens stem metter spoet.
      
      
        So haest als my noodt beuanghet
        Tot dy roep ick met verlanghen
        Want my pleegstu in't ghemeyn
        By te staen end anders gheyn
        Daer is gheen God te ghelijcken
        By dy O Heer des aertrijcken
        End daer is noch God noch man
        Die dijn wercken na doen kan.
      
      
        Alle dijn schepsel met hoopen
        Sal tot dy komen gheloopen
        En sal dy aenbidden seer
        En groot maken dijns naems eer,
        Want du bist groot bouen maten
        Ende van groote weldaden
        Daerom hebstu desen prijs
        Dat du gantsch alleyn God zijst.
      
      
        O Heer wijst my dyne weghen
        Dat ick wandele recht ter deghen
        Bedwingt mijn herte dat het dy
        En dijn name vreese vrij
        Mijn Heere God van gantscher herten
        Dijn lof wil ick stedes beherten,
        En dynen naem totter doodt
        Sal ick altijt maken groot.
      
      
        Want dijn goedicheyt ghepresen
        Hebstu aen my wel bewesen
        Mijn siel treckende wt der noot
        End vrijende van der doot
        Heer die grootsche my bespringhen
        En met grooten hoopen bringhen
        End staen na mijnder siele stracx
        Sonder op dy te hebben acht.
      
      
        Maer Heer du bist seer barmhertich
        Seer weldadich ende goethertich
        Lanckmoedich in toornicheyt
        Gaer goet en vol trouwicheyt
        Siet my aen zijt my ghenadich
        Gheeft kracht dynen knecht ghestadich
        End den soon dyner dienstmaeght
        Bewaer ende maeckt onuersaecht.
      
      
        Wil doch een teecken ter deghen,
        Dyner goedicheyt my gheuen
        Op dat gantsch werden beschaemt
        Die my haten onbeschaemt
        End op dat het hen mach rouwen
        Wanneer sy sullen aenschouwen
        Dat du Heer my byghestaen
        En vertroosting hebst ghedaen.
      
    
  