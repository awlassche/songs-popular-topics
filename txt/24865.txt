
    
      
        Die liefste jonst van erderijch
        Dats minne
        Van tween die bliven eens ghelijc
        Van zinne
        Here god helpt mi dat ic ghewinne
        De jonst allein
        Die ic begher wes ich beghinne
        In trauwen rein
      
      
        Mijn hertze aet minnentlijch ghevaen
        Een vrauwe
        Haer willic wesen onderdaen
        Up trauwe
        Mi huecht veil bet als icse aenscauwe
        Dan eenich goet
        Soe es alleine die mi den rauwe
        Verdriven doet
      
      
        Up erde en soude men zoeter wijf
        Niet vinden
        In haer willic ziele ende lijf
        Vast binden
        Ic hope so wils mins onderwinden
        Des bem ic vro
        Wat zi mi jan of toe wil zinden
        Ic wilt alzo
      
      
        Alle duechden sijn haer an
        
          Gheboren
        
        Anders blevic arem man
        
          Verloren
        
        In haren dienst bem ic bezworen
        Eighin vry
        Sorge ende pijn ende allen toren
        Verdrijft zoe mi
      
    
  