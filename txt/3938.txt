
    
      
        Aenhoort doch mijn gheclach
        Ghi hertekens veruult met minnen
        Ic truere nacht ende dach
        Dwelck ick wel claghen mach
        Aylacy noyt sulcken verdrach
        Tes mi een swaer gheclach
        Dat ick dese droefheyt kinne.
      
      
        Och menigen heeten traen
        Heeft oueruloten mijn wangen
        Och om dat ick soe saen
        Mijn lief af moet gaen
        Want scande is tvermaen
        Och dat sonde is ghedaen
        Dat maect mijn herte so bange.
      
      
        Had ick die duecht ghekint
        Die hi mi heeft bewesen
        Ick hadde hem wel bemint
        Ende niet gheacht den wint.
        Die therte dick heeft verblint
        Och hadde ick dit versint
        Mijn siel waer al ghenesen
      
      
        Die liefde was so groot
        Mer die hem heeft ghedwongen
        Te comen inder doot
        Voer mi die was in noot
        Ende oock van duechden bloot
        Om dat wi om sviants poot
        Souden worden ghedwongen
      
      
        Ons goets en hoefde hi niet
        Die rijck is bouen maten
        Noch wast diet wel besiet
        Sijn liefde die hem wel riet
        Dat hi hem cruycen liet
        Ende niet vaet mijn bediet
        Dan tot onser grooter baten
      
      
        Wie hadde oyt sulck verstant
        Dat hi daer mede bekinde
        Gods grooter liefden brant
        Die hi hadde / doen hi sant
        Dat alder weertste pant
        In dit allendich lant
        Blijct wel dat hi ons minde
      
      
        Met ons wast eirst al quaet
        Eer God die wet volbrachte
        Des vyants dootlijck saet
        Was ons aldoen en laet
        Ende onser en was gheenen raet
        Nochtans verghinc den haet
        Doer liefde die dat wrachte.
      
      
        Laet ons dan alle ghemeyn
        Int eynde weder keeren
        Want hi verbeyt certeyn
        Ons allen groot ende cleyn.
        Om ons te maken reyn.
        Ende om des hemels pleyn
        Te gheuen tot sijnder eeren
      
    
  