
    
      
        GHi mannen ende vrouwen
        Die op der werelt sijt
        Wildy v siele behouwen
        Ende beteren uwen tijt
        Wildy den viant mincken
        Die ons altoos volcht na
        Hebt altijt in v ghedincken
        Den naem van Maria
      
      
        Maria is so soete.
        Ende so wel ghenaemt
        Datse die enghelen groeten
        Also haer wel betaemt
        Het is die Coninghinne
        Die God sijn bootschap sant
        Vol gracien ende vol minnen
        Maria is sy bekannt.
      
      
        Des heylighen kersnachte
        Wilde hy gheboren sijn
        Van haer die ons brachte
        Den hemelschen Coninc sijn
        Sonder wee oft smerte.
        In maechdelijcker vruecht
        Nv louen wi met herte
        Maria die suyuer iuecht
      
      
        Bi des enghels saluyten
        Dat sy Iesum ontfinck
        Wert die viant te buyten
        Van ons die ons beuinck
        Het sant hem God die vader
        Al in Marien lijf
        Wi dancken alle gader
        Maria dat reyne wijf
      
      
        Die negen engelsce chooren
        Die salighe Seraphin
        Altoos sonder verhooren
        Louen met herten fijn
        Die soete suyuer name
        Die elc met herten dient
        Die Gode wel is bequame
        Maria des menschen vrient
      
      
        Maria is die vlamme
        Diet Paradijs verlicht.
        Maria sonder blame
        Vol gracien is ghesticht
        Si is die tresoriere
        Van gracien dats certeyn
        Met loue willen wy vercieren
        Maria alle ghemeyn
      
      
        So wie dat in dit leuen.
        Mariam eere doet
        Si en sal hem niet begheuen
        Al yst dat hi misdoet
        Gracie salhi vercrighen
        Als dede Theophylus.
        Hi en wilde dat lof niet swighen.
        Marie der moeder van Iesus
      
      
        Die Mariam can eeren
        Ende dienen met herten geheel
        Si sal hem impetreren
        Van gracien sulck ghedeel.
        Dat hi niet en sal moghen
        Verdoemt sijn na sijn doot
        Nv laat ons allen louen
        Mariam wi hebbens noot.
      
      
        Maria draecht die croone
        Na Iesus haer lieue kint
        Si salt hem waerlijcx loonen
        Die haer met herten mint
        Nv bidden wi alle ghemeene
        Mariam die suyver iuecht
        Dat sy ons verleene
        Haer gracie ende haer duecht.
      
    
  