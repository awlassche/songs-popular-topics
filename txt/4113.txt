
    
      
        QVaet viandich saet / boos obstinaet
        Die Eua brochte in groot ghequel
        Want haren raet / maect desperaet
        Adam brekende Gods beuel
        Dies doe verwerf die doot seer stranck
        Hy / die onsterflijck is beseuen
        Ende wi alte samen doer bedwanc
        Moeten hier laten dleuen.
      
      
        Gods gramscap swaer / vijf duysent iaer
        Hielt den hemel ghesloten vast
        Mer cort daer na een maecht voerwaer
        Heeft ons ontsloten die grote last
        Mids dat God sinen engel sant
        Te Nazareth binnen der stede
        Dair hi die suyuer maget vant
        Alleene in eenichede.
      
      
        Aue sprac hy / scoon maget ghi
        Sijt nu vol gratien vercoren
        Ontfaen suldy / Gods sone vri
        Die wort van v gheboren
        Ic en bekende noyt gheenen man
        Hoe soude dat moghen wesen?
        Noch ooc en sal / aldus mi dan
        Verwondert seer van desen.
      
      
        O maechdelijc graen / hoort mijn vermaen
        Och bloeme bouen alle wiuen
        Ghi sult ontfaen / Gods sone saen
        Ende suyuer maghet bliuen.
        Die maget viel neder op haer knien
        Al wt ootmoedicheyt reyne
        Nae uwen woorden moet mi gheschien
        Siet hier Gods deerne cleyne
      
      
        Op den kerstnacht was dese dracht
        Gheboren alsoot God heeft voersien
        Dies thelsce iacht doen bleef versmacht
        Heer Iesus cause was van dyen
        Ten achtsten dage reyn onbelet
        So ons bewijst die scriftuere
        Was hi besneden na doude wet.
        Als God ende mensche puere
      
      
        Drie coningen reyn / quamen int pleyn
        Bi eender sterren schone
        Om tgoddelijck greyn / ende mensche certeyn
        Te aenbeden in persone
        Sij dancten Iesum menichfout
        Te Nazareth bider steden
        Ende gauen hem wierooc / myrre / ende gout
        Met grooter weerdichede
      
    
  