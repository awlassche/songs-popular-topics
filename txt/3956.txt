
    
      
        WEl op hertken wel gemoet
        Ende loeft den heere goet
        Hoe slapen wij dus langhe
        Laet ons vertyen vleesch en bloet
        Ende houden dat in bedwanghe
      
      
        O siele ic hoor wel dat ghi ghist
        V bewijs ende uwen list
        Es al om mijn bederuen
        Ghi segt / het wort hier al ghequist
        Oft ick nature moet steruen
      
      
        Nature / steruen waer v best
        Ghi sullet seker vinden int lest
        Den tijt die sal noch comen
        Siet dat ghi die siele wel vest
        Want si mach v wel vromen.
      
      
        Och reden ghi hebt seer wel gheseyt
        Maer ick sie haer net soe wide ghespreyt
        Hoe sal ick des ontganghen
        Des vyants lagen sijn lanc en breyt
        Hi sou ons gerne vangen
      
      
        Nature waer om sidy versaecht
        Hi is geboren van eender maecht
        Die ghebenedide Gods sone
        Die des viants macht veriaecht
        Daer om wilt wesen vrome
      
      
        O reden ghi moet mi leeren dan
        Want ickt selue niet en can
        Hoe soude ick des ghenieten
        Ten is ter werlt vrou noch man
        Ten soude hem verdrieten
      
      
        Natuere wilt ghi v seluen wt gaen
        So wilt des lidens doen vermaen
        Dat Cristus leedt doer onse schout
        Ende peynst o siele ghi hebt misdaen.
        Het sal v rouwen menichfout
      
      
        Dit argueren van desen tween
        Vinden wi daghelijcx in een
        God geue ons allen sulcke minne
        Dat ons allen groot ende cleen
        Die redene verwinne
      
    
  