
    
      
        Heft op mijn cruys wel soete bruyt
        Hebdy mi lief so gaet v seluen wt
        Want ict ghedraghen heb voer di
        Want ict ghedraghen heb voer di
        Hebt ghi mi lief soe gaet nae mi.
      
      
        O Iesu mijn alder liefste heer
        Ic ben seer ionc ende daer toe teer
        Ic heb v lief dats ymmer waer
        Ic heb v lief dats ymmer waer
        Mer dit cruys is mi alte swaer
      
      
        Ic was seer ionc doen ic dat droech
        En claecht niet ghi sijt sterck ghenoech
        Als ghi sijnt van minnen cout
        Als ghi sijnt van minnen cout
        So en hebdy des cruycen gheen ghewout
      
      
        Hoe mocht ic liden dit bedwanc
        Der daghen sijn vele / dat iaer is lanck
        Ick ben des cruycen onghewoon
        Ick ben des cruycen onghewoon
        O schoone mijn alderliefste schoon.
      
      
        Hoe sidy mijn lief dus seer beswaert
        Ghi moet noch striden / weest onueruaert.
        Ick wil castien dijn ionghe lijf
        Ick wil castien dijn ionghe lijf
        Ghi wort mi anders veel te stijf.
      
      
        O heere dat ghi wilt / moet wesen
        Mer des crucen en can ick nyet ghenesen
        Moetet sijn / ende sal ict draghen
        Moetet sijn / ende sal ict draghen
        Soe en mach ick mi niet versaghen.
      
      
        Waenstu in die rosen lief te baden
        Ghi moet noch in die doernen waden
        Siet aen dijn cruyce ende dat mijn
        Siet aen dijn cruyce ende dat mijn
        Hoe onghelijc swaer dat si sijn.
      
      
        Wij lesen inder heyliger scrift
        Dijn iock is soet / dijn gheboden sijn licht
        Hoe sidy my dus iammerlicken herdt
        Hoe sidy my dus iammerlicken herdt
        Mijn alder liefste bruydegom weert.
      
      
        Onghewoonte beswaert dick den moet
        Heft op / het wort noch wel goet
        Mijn cruce is dierbaren pant
        Mijn cruce is dierbaren pant
        Dat icx nye dan minen vrienden en sant
      
      
        Vwen vrienden gheefdy weinich rast
        Mi gruwelt voer den swaren last
        O here wat sal mijns ghewerden
        O here wat sal mijns ghewerden
        Ick sorghe ick en sals niet mogen herden
      
      
        Dat hemelrijc begeert ghewout
        Mer ghi sijt van minnen cout
        Hebt ghi mi lief het wert noch goet
        Hebt ghi mi lief het wert noch goet
        Want minne maect allen arbeyt soet.
      
      
        Heere gheeft mi der minnen brant
        Mijn crancheyt is v wel bekant
        Liet ghi mi op mi seluen staen
        Liet ghi mi op mi seluen staen
        So weet ic wel ic moest vergaen
      
      
        Ic ben swert / met seer suuerlijck
        Ick ben suer / mer seer minnelijck
        Betrout / ic gheue v arbeyt en raste
        Betrout / ic gheue v arbeyt en raste
        Betrout op mi so staet ghi vaste.
      
      
        Och here oft ymmer wesen mach
        Des cruycen name ic wel verdrach
        Maer wildijt hebben / ende moet sijn
        Maer wildijt hebben / ende moet sijn
        Uwen wille geschiede / ende niet de mijn
      
      
        Tot hemelrijc en leyt maer eenen wech
        Dat is alleen des cruycen wech
        Al v weldaden ende eewich heyl
        Al v weldaden ende eewich heyl
        Staen aenden cruyce / nu kiest of deylt
      
      
        Als v dat cruce ter herten geet
        So denct wat ic v heb bereet
        Mi seluen gheue ic v te loon
        Mi seluen gheue ic v te loon
        Ende metten enghelen die eewighe croon.
      
      
        O alder liefste siele verheuen
        Mint god / die werlt wilt begeuen
        siet aen dat goet dat Iesus is
        siet aen dat goet dat Iesus is
        So sidy hemelrijck ghewis
      
    
  