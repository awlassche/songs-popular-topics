
    
      
        Waer blijft ghy nu ghy boos gheslacht,
        Ghy die uwen Godt hebt veracht,
        En Christum gants ghemist,
        Weet dat ghy nu ter Werelt verwacht,
        Tfy fy u Pardonnist.
      
      
        Al om u schandelicken sin,
        Hebt ghy weder ghedroncken in,
        Dat ghy hebt uutghewist  ,
        So neemt dan dit voor u ghewin.
        Tfy fy u Pardonnist.
      
      
        Met twee roo wanghen moet ghy gaen,
        Voor alle Menschen beschaemt staen,
        Want so seyt elck Papist:
        U gheloof ghy verloochent saen,
        Tfy fy u Pardonnist.
      
      
        Een Geus die acht met reden waer
        Een Pardonist voor een Verraer,
        So is u eer verquist,
        Om Mammon draechdy schanden swaer.
        Tfy fy u Pardonnist.
      
      
        Dagelicks ghy verkeeren moet,
        Met dien die stort tonnoosel bloet,
        Daer in ghy u verfrist,
        Dit doet ghy al om tAertsche goet.
        Tfy fy u Pardonnist.
      
      
        Ghy siet daer lijden daechlicks veel, :
        En moeten hanghen by haer keel,
        Die ghy hebt aenghehist, :
        Wat sult ghy hebben voor u deel.
        Tfy fy u Pardonnist.
      
      
        Maer nu zijt ghy gheeert gheacht
        Ghelijck daer is Judas gheslacht,
        Dit loon is u verwist  ,
        Datmen nu singt met gantscher macht.
        Tfy fy u Pardonnist.
      
      
        Om Mammon te vercrijghen weer,
        Ghinckt ghy verwerpen al u eer,
        U tijt hebt ghy vergist, :
        U eer is wech, en tgoet veel meer.
        Tfy fy u Pardonnist.
      
      
        Wat eer sult ghy hebben int endt,
        Als Godt die Prins int Land eens sendt,
        En tonweer is gheslist,
        Ende blijft voor Verraders bekent.
        Tfy fy u Pardonnist.
      
      
        Is Mammon u so goeden vrient,
        Hoe coemt dat ghy den Paus dan dient,
        Die moet aen sDuyvels Rist,
        Tgebeurt u mede eer ghijt mient.
        Tfy fy u Pardonnist.
      
      
        Ghy meynt te beschermen u gelt,
        Maer door Gods hant het selve smelt,
        U Bors wert uutghevist,
        Om tquaet middel dat ghy voorstelt.
        Tfy fy u Pardonnist.
      
      
        Duckdalba sal u scheeren snel,
        Ghelijckmen doet der Schapen vel,
        Ende vaghen u de Kist,
        End sult noch hooren dit gerel.
        Tfy fy u Pardonnist.
      
      
        Godt ons Prins sal gheven tijt,
        Om te singhen tuwen verwijt,
        Over u valsche list:
        Vive die zijn gheloof belijt,
        Maer fry een Pardonist.
      
    
  