
    
      
        Orlof vrauwe ende ic moet gaen
        Al wil ich bliven ic en mach
        Dies moet de hertze mijn ontfaen
        Groot verlanghen nacht ende dach
        Nochtan so gheift mi goet verdrach
        Tverwaren dijnre eerlicheit
        Adieu mijn hoochste vroylicheit
        Al sceidic lief int zien van dir
        Herte no zin ne blijft bi mir
        Dan can di ummer niet ontvlien
        Adieu ic sal u varinc zien
      
      
        Niet langher dan ich bi dir bin
        Sone es mijn hertze in mijn bedwanc
        Daer toe so es mijn moet mijn zin
        Al dijn ende blijft mijn leven lanc
        Het dient al vrauwe om dinen danc
        Ghedochte redene ende besceit
        Adieu mijn hoochste vroilicheit
        Orlof vrauwe ende ic moet gaen
        Al wil ich bliven ic en mach
        Dies moet de hertze mijn ontfaen
        Groot verlanghen nacht ende dach
      
      
        Ghewerdicht vrauwe up rechte omoet
        Dattu mich neims in dijn ghedacht
        Ic ne liete u om gheen goet
        Al waert ooc wel in mijnre macht
        Om di so peinsic dach ende nacht
        Ende eewich sal hoet mi vergheit
        Adieu mijn hoochste vroilicheit
        Orlof vrauwe ende ic moet gaen
        Al wil ich bliven ic en mach
        Dies moet de hertze mijn ontfaen
        Groot verlanghen nacht ende dach
      
    
  