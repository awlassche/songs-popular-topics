
    
      
        DEn Engel Goodts quam in der naght,
        En Joseph in sijn slape braght
        d'On-aengename maren:
        Goe' Man gy moet, met grooter spoet,
        Met 't Kindt van hier vervaren.
      
      
        Gaet vlughten na Egypten toe,
        Blijf daer tot ik u weete doe,
        Doet haestigh na mijn woorden;
        Herodes quaet, en obstinaet,
        Die wil het Kindt vermoorden.
      
      
        O allerminnelijkste Kint!
        Op wie mijn hart soo is gesint,
        Wort gy van hier gedragen?
        Soo barst mijn hart, van groote smart,
        Ik moet het yder klagen.
      
      
        't Is wel een saek van droefheydt groot,
        Dat sulken soeten Kindt de doodt
        Ontgaen moet met te vlughten.
        Och, och! nu magh, ik naght en dagh,
        Wel jammerlijke sughten.
      
      
        Maria, jonge teere Maeght,
        Gy sijt nu ook wel waert beklaeght
        In deese swaer ellende,
        Dat gy soo radt, moet reysen 't padt,
        Dat gy geensins en kende.
      
      
        Egypten is soo veer van hier,
        Ik meen wel vijftien etmael schier,
        't Is sorge van te dwalen,
        't Is onderweegh, soo hoogh en leegh,
        Met bergen en met dalen.
      
      
        Hoe raekt gy door de Bosschen nogh,
        Daer is soo meenighmael gedrogh
        Van wreede Moordenaren,
        en valt togh niet, in sulk verdriet,
        Den Heer wil u bewaren.
      
      
        O Joseph, lieve waerde Man,
        Terwijl Maria niet en kan
        Het Kindtjen altijdt dragen;
        Want 't is voor haer, nogh veel te swaer,
        Te reysen soo veel dagen.
      
      
        Neemt op u armen 't soete pak,
        En draeght het soetjens met gemak,
        En gaet niet al te rasse,
        Op dat Mary, magh blijven by,
        En volgen uwe passe.
      
      
        Adieu lief Kindt, tot weersiens toe,
        Ik wensche dat Godt u behoe',
        En t'allen tijd' bescherme,
        'k Bid' dat gy kom, togh ras weerom,
        Om mijner te ontfermen.
      
      
        Het is voor mijn bedroefde hart
        Een onverdragelijke smart,
        U lange te ontbeeren.
        Behalven u, en sal ik nu
        Geen ander vreught begeeren.
      
    
  