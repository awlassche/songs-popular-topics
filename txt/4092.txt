
    
      
        Alle die engelen van hemelrijc
        Ende al die herderkens van aertrijc
        Sij songen / si hadden groot iolijt
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Herodes die heuet vernomen
        Daer is een nyen coninc gecomen
        Die rijcker soude sijn dan hi.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Herodes heuet ghesworen
        Hi sal alle kinderen dooden in thoren
        Die onder die twee iaren sijn
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Hi dede soecken hier en daer
        Ionge kinderkens van twee iaer
        Die dede hi alle nemen dlijf.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Doen Maria dat verhoorde
        Datmen alle kinderen vermoorde
        Des leedt si in haer hert verdriet
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Si sprac tot Ioseph sonder sparen
        Maect u bereet / laet ons gaen varen
        Wi souden wech sijn / tis meer dan tijt
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Maria quam aldaer gheuaren
        Dair een man sijn coren ginc sayen
        Si groete hem ende reet voerbi.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        God groet v man diet coren saeyt
        Comter yemant die v na mi vraecht
        So segt dat ic hier leden ben.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Doe Maria was wech gheuaren
        Doen quam Herodes met sijnder scaren
        Dat coren was rijp ter seluer tijt.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        God groet v man die mayt v coren
        Saechdy hier eenige vrouwe te voren
        Die met haer hadde een kindekijn.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Doen ic hier sayde dat ic nu maye
        Doe sach ic hier een schoon vrouwe varen
        Si was ghecleet met wit habijt.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Herodes sprac tot sinen heeren
        Wij willen weder thuyswaert keeren
        Si mach wel wten lande sijn.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Herodes sprac tot sinen lieden
        Hoort wat ic v sal ghebieden
        Gaet henen soect dat kindekijn
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Si ghingen van lande te lande varen
        Die onder de twee iaren waren
        Die dooden sij tot alder tijt
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Doen waenden sij dat kindeken te verdoen
        Mer het was in egipten ghevloen
        Ten wilde noch ghedoot sijn niet.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Duysent ende .xliiij. duysent reyn
        Waren daer ghedoot kinderen cleyn
        Sij willen alle Gods engelen sijn.
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Nu bidden wij desen kinde
        Dat hi ons allen bringhe
        Hier bouen in sijn eewich rijck
        Iesus kerst van Nazareene
        Hi is gheboren van eender maghet reene
        Daer om is God ghebenedijt.
      
      
        Alle die engelen van hemelrijc
        Ende alle clergie van eertrijc
        Si verblijt van desen dinck
        Iesus kerst van nazareene
        Gheboren van eender maghet reene
        Daer om is God ghebenedijt
      
    
  