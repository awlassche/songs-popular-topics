
    
      
        Verheucht u ghy Nederlanden,
        Verheucht u tis meer dan tijt,
        Dat ghy nu siet comen tot schanden
        Die u dus seere hebben benijt,
        Den Spaengiaert blijft int Nederlants crijt
        In spijt van haer moorden en branden
        Dies sy Godt den Heere ghebenedijt.
      
      
        Brabant en Vlaenderen schoone,
        Artoys ende Henegouwe soet,
        Die hebben als Utrecht ydoone,
        Haer verbonden met den Prince ghoet
        Om te verdrijven dat Spaens ghebroet,
        Dan Groeningherlant spant de croone
        Want sijt volbrachtent met eenen moet.
      
      
        Caspar de Robles bloetghierich
        Haren Coronel seer heet
        Die heeft doen graven onmanierich
        Eenen put, en een wip ghalghe wreet
        Heeft hy gestelt tot elcx leet
        Om daer met te moorden vierich,
        Want de basten waren oock al ghereet.
      
      
        Voorts heeft hy by hem ontboden
        Al sijn Capiteynen cloeck,
        Op dat sy als valsche Joden
        Souden besweeren sijn versoeck:
        Dwelc was den Borgher te brenghen om hoeck.
        Waer voor sy niet en sijn ghevloden
        Dan Losy en wilde niet aen die vloeck.
      
      
        Doen hy nu wert gheware
        Losijs mannelijcke daet,
        Soo heeft hy terstont openbare
        Ontboden al vander straet
        Losijs Corporael ende sijnen maet,
        Om van haer alleghare
        Te vernemen haren raet.
      
      
        Waerop eenen Sergeant vanden Baniere
        Antwoorde seer cloeckelijck,
        Smackende die pen int vyere:
        Ick sy veel liever eer morghen een lijck.
        Dus had den Coronel gheenen wijck
        Dan seyde, ick sal u schiere
        Doen vallen metten palmen int slijck.
      
      
        Daer na sijn sy gheghangen
        By haer Soldaten aen elcken oort
        Die alle sonder verlanghen
        Beloefden te wederstaen de moort:
        Dit heeft den Coronel seer haest verhoort
        Dies hy met ghroot verstranghen
        Wert op haerlieden seer ghestoort.
      
      
        Hy heeft den Loupes last ghegheven
        Te vollen veel gheschuts ghemeen
        Met haghel om te doen sneven
        De Soldaten ghroot en cleen,
        Die daer naer de wacht trocken reen
        Dan zijn opset is achterghebleven
        Want hy quam selfs int gheween.
      
      
        Als de Soldaten dit verstonden
        Soo swoeren sy terstont
        Dat soo sy den Coronel vonden
        Hem souden vanghen vaet mijn oorcont
        Dies trocken sy met sulcken gront
        Tot voor sijn huys daer sy naert vermonden
        Hem niet en eerden nae doude verbont.
      
      
        Dit heeft den Loupes seer verdroten
        Dies hijse dreychden stijf
        Dan sy hebben soo seer naer hem gheschoten
        Dat hy qualijck ontdroech sijn eyghen lijf
        Jae sijn Soldaten noyt schoonder bedrijf
        Hebben met de ander ghesloten
        Te leven en sterven als man en wijf.
      
      
        Doen sijn sy met eenen ghedruyse
        Gheloopen naer den Coronel
        Dien sy eysten uuten huyse
        Noyt Tyran was in meerder ghequel
        Sy namen hem met den ghoeden ghesel
        En setten hem confuyse
        Opt raethuys verstaet dit wel.
      
      
        Daer naer sijnder noch ghegrepen
        Vier Capiteynen bloot
        Met meer ander boeven doornepen
        Die wel eer waren haer overhoot
        Die setten sy ghevanghen in grooten noot
        Al warense vol loosheyts gheslepen
        Sy en conden niet wederstaen den stoot.
      
      
        Seigneur Fascus verheven
        Coronel van Sutphen was
        Die heeft hem terstont begheven
        In een Monicken Clooster ras
        Al waer hy sonder langher gheplas
        Sijnen Baert en Hayr heeft doen sneven
        Om tontcomen dit vreempt ghebras.
      
      
        De Soldaten als Leeuwen woedich
        Sochten aen elcken cant
        Om te vinden desen Tyran bloedich
        Dan wat sy deden den lieven sant
        Die was inden Monicken pant
        En socht als ander Monicken moedich
        Nae hem selfs, met een keersse inde hant.
      
      
        Den eenen Monick cloeck van aerde
        Verdroot dit groot gherucht
        Dies hy den Spaengiaert niet en spaerde
        Mer seyde onbeducht
        Dit is eenen Monick sonder vrucht,
        Van onser Oorden als de vermaerde
        Mer niet van dit convents ghehucht.
      
      
        Den Monick me consydereerde
        Datse niet en verstonden zijn liet
        Dies hy hem weder accuseerde
        En seyde met een soet bediet
        Daer is den Man dus hout hem siet
        Waer door sy hem apprehendeerde
        Met de Cap die hem bracht in ghroot verdriet.
      
      
        Corts daer na onbesweecken
        Vinghen sy noch met groot Jolijt
        Den Provoost die hem hadt ghesteecken
        In des Pastoors Schoorsteen wijt
        Loupes wert met ghebracht int crijt
        Dien sy soot heeft ghebleecken
        Noemden den Beul van Groeninghen subijt.
      
      
        Den Wachtmeester socht oock listen
        Om haer handen te ontghaen,
        Dies hy vol arghelisten
        Een Papenrock heeft anghedaen:
        Dan sy creghen ehm al mede ghevaen,
        Ten baten kijven oft twisten
        Inde diefput most hy springhen saen.
      
      
        Die vanden Dam en Delfsiele cierich
        Brochten mede als Lantsers ghoet,
        Ghevanghen haer Capiteynen vierich
        Noyt Soldaten waeren bet ghemoet:
        Sy swoeren tsamen met lijf en ghoet
        Malcanderen by te staen manierich
        Om te verdrijven de Spaengiaerts verwoet.
      
      
        Voort hebben sy ontbonden
        Den Ambassadeur minioot
        Die vande Staten was ghesonden
        En vanden Coronel ghepijnt ter doot:
        Die sy terstont met herten bloot
        Eedt deden na sijn vermonden
        Om dlant te helpen uut allen noot.
      
      
        Hier na is hy sonder laeten
        Ghereden na Bruyssel vaillant
        Om daer te vertellen die Staten
        Hoe hy was ghevaren in Groeningherlant.
        Dus danckt nu Godt aennote elcken cant
        Dat hy ons dus compt ter baeten
        Doen wy by na waeren vermant.
      
    
  