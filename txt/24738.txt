
    
      
        Het was een rudder wael ghedaen
        Voer spelen duer sijn lant
        Hi vant in zinen weghe staen
        Een joncfrauwe achemant
        Hi namse bider witzer hant
        Hi seide vrouwe mijn
        Nu wilwi trueren avelaen
        Ende altoos vroilic zijn
      
      
        Si sprac ghi moet onbiden
        Vri edel rudder goet
        Waer salic met u riden
        Des willic wesen vroet
        U trouwe ghi mi gheven moet
        Of ghi verliest u pijn
        Nu wilwi trueren avelaen
        Ende altoos vroilic zijn
      
      
        Hi seide scone vrauwe
        Ghi staet in minen zin
        Al haddi mine trauwe
        Dat ware u een cranc ghewin
        Ic wil u geven int beghin
        C. maerc guldijn
        Nu wilwi trueren avelaen
        Ende altoos vroilic zijn
      
      
        Met eenen grammen moede
        Sprac soe den rudder an
        Met uwen groten goede
        Ic mi niet ghehelpen can
        Ghevet mi u trauwe ende zijt mijn man
        Dat es de wille mijn
        Nu wilwi trueren avelaen
        Ende altoos vroilic zijn
      
      
        Hi sprac wildi mi minnen
        In trouwen ewentlijc
        Ghi sulter vele an winnen
        Want ic sal u maken rijc
        Ic blive dijn eighin minnentlijc
        Dat doet dijn wijflic scijn
        Nu wilwi trueren avelaen
        Ende altoos vroilic zijn
      
      
        Hi nam de scone smale
        Voren up sinen scoot
        In eenen groenen dale
        Voer hi met ghenouchten groot
        Hi cussetze an haer mondekin root
        Hi sprac nu bem ic dijn
        Nu wilwi trueren avelaen
        Ende altoos vroilic zijn
      
      
        Hi bleef haer al sijn leven
        Ghetrouwelike bi
        God moete hem eere geven
        Hi was van moede vry
        Hi dede der vrouwen dincke mi
        Gherechte minne anschijn
        Nu wilwi trueren avelaen
        Ende altoos vroilic zijn
      
    
  