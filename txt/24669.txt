
    
      
        Hi troer die troeren wil,
        Mijn troeren is ghedaen.
        Ic heb ghezweghen stil,
        Mariam verstaen.
      
      
        Waerom so soud ic troeren
        Of sorghen alte seer?
        Mi dunct ic bin vercoren
        Van Jhesu minen heer.
      
      
        Dat ic hem bin vercoren
        Heeft hi ghedaen aenschijn,
        Want ic most sijn verloren
        Deed sijn doot end sijn pijn.
      
      
        Hi is hier neer ghecomen
        Daer in bin ic verblijt.
        Misdaet sou my verdoemen,
        Sijn doot heeft my ghequijt.
      
      
        Hier om wil ic hem minnen
        Die my dus heeft verlost,
        End in mijn hertkijn bijnden
        Houwen voer al mijn troest.
      
      
        Ic weet dat wel voerwaer,
        Deed sijn pijn end sijn doot,
        Al bay ic dusent jaer,
        Twaer al verloren goet.
      
      
        Dus wil ic my verbliden
        Seer vroemelic in hym,
        Draghen tot allen tyden
        Sijn doot in minen syn.
      
      
        Lof, eer, danck sy Marie,
        Die edel suver maecht.
        Ten was noch waerlic nye
        Dat sy my liet versaecht.
      
    
  