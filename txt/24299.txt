
    
      
        Lof si u god voor alle saken
        Wiens goetheyt ic moet smaken
        Want lieffelijck in elcx aenschouwen
        Hebt ghi de eerde willen maken
        Waer door dat nu gheraken
        Aent voetsel soet tblijct mans en vrouwen
        Lof die de dierkens wel cont onderhouden
        Alleen o Heere door u stercke hant
        Lof die de scoon landouwen
        My veel vruchten reijn beplant
        Wijn en coren abundant
        tgroeyt al tot ons behoet
        Lof eere an elcken kant
        Sy u mijn schepper soet
        Om d' Elementen goet.
      
      
        Lof crachtich God reyn van manieren
        U moet ick obedieren
        Die ons u graci wildet schincken
        Lof die daer schiept in dees duwieren
        Fonteynkens en Riuieren
        Op dat elck soude mogen drincken
        Al watmen hier soude connen ghedincken
        Crijght sijn virtuy deur tswaters Element
        Christe sonder vermincken
        Ghy tooght hier wt excelent
        Dat wy sijn een let bekent
        Van u door tdoopsel soet
        Eeuwigen lof sonder ent
        Sy u mijn schepper soet
        Om d'Elementen goet.
      
      
        Lof bouen lof moet u aencleuen
        Wech waerheyt ende leuen
        Den troost van allen desolaten
        Ghy hebt die duysterheyt verdreuen
        Van dlicht/ en ons ghegeuen
        Den claren dach tot onser baten
        Lof die de Sonne schiept schoon bouen maten
        Mane Sterrekens met groot ghetal
        Lof God vol charitaten
        Ghy gaeft hier ons menschen al
        Dlicht dat eeuwich dueren sal
        Die uwen wille doet
        Danckbaerheyt in deertsche dal
        Sy u mijn schepper soet
        Om d'Elementen goet.
      
      
        Noch moetick uwen lof vermonden
        Mijn God tot allen stonden
        Door tcrachtich werck by ons ghebleken
        Want om dat wy cout sijn beuonden
        Hebt ghy ons tvier ghesonden
        Op datter niet en sou gebreken
        Wie sal ten rechten dijn lof wtghespreken
        Naer d'ionnen van u Elementen bloot
        Noyt en heeft ons besmeken
        Tvier van uwer liefden groot
        Dwelck ghy beweest totter doot
        Int storten van u bloet
        Al den prijs die elck noyt boot
        Sy u mijn schepper soet
        Om d'Elementen goet.
      
      
        Lof prince God niet om volprijsen
        Die ons hebt willen spijsen
        Door dbroot met dijn heylich lichame
        Naer der Elementen wtwijsen
        Oock sachmen dwater rijsen
        Met bloet wt  u sijde bequame
        Lof leuende dranck voor ons aenghename
        Die ons scheedt wter duysterheyt seer quaet
        Lof licht dat tonser prame
        Voor ons bidt als aduocaet
        Lof vier dat niet wt en gaet
        In wien elck branden moet
        Glori inden hoochsten graet
        Sy u mijn schepper soet
        Om d'Elementen goet.
      
    
  