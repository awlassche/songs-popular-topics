
    
      
        O Iesus bant / o vierich brant
        V heeft een suuer maecht playsant
        Met eenen woorde ghewonnen
        Dat dede haer duechdelijck onderstant
        Waer by wort ons hier vre int lant
        
          Ghesonghen
        
        Met enghelschen tonghen
      
      
        Aue dat woort / dat is ghehoort
        Te Nazareth al in die poort
        Al na des vaders meenen
        Die heylighe gheest hielt met accoort
        Ons isser een vruchte af comen voort
        Al weenen
        Sijn gracie moet hi ons verleenen
      
      
        Dit edel saet / van hoger aert
        Te bethleem in een huysken quaet
        Lach op die aerde beneden
        Twee beesten hielen met hem staet
        Ende verwermden ons toeuerlaet
        Sijn leden
        Die godheyt was al te vreden
      
      
        Die maecht verclaert / ende hooch vermaert
        Lach. xl. daghen onbeswaert
        Als ander vrouwen deden.
        Het was den heydenen gheopenbaert
        Sij haesten hen te bethleem waert
        Ter steden
        Met grooter waerdicheden.
      
      
        O maget reyn / o edel greyn
        Ghi sijt ons hulpe ons troost alleyn
        Ic bid v staet ons in staden
        Ghi sijt den sondaren int ghemeyn
        Een vol vat dat daer is certeyn
        
          Gheladen
        
        Vol godlijcker ghenaden
      
      
        O rosegaert / van God bewaert
        V gratie is geopenbaert
        In ons tot menigen stonden
        Want als die siel ter pinen vaert
        Bidt ghi daer vore / si wort ghespaert
        Van wonden
        Dat wil ick v oorconden.
      
      
        O suuer maecht / daert licht wt daecht
        V groot ootmoet heeft God behaecht
        Daer om bistu vercoren
        Adams sonden heeft hi beclaecht
        Die van v wer onuersaecht
        
          Gheboren
        
        Om tschaep dat was verloren
      
      
        Nu vrolijc singt / ende sijns ghedinct
        Dese vruecht ons alle vruechde in bringt
        Die moeder bleef maget fine
        God die heere diet al omringt
        Wi bidden hem dat hi onser ghedinct
        In die vre
        Die swaer sal sijn ende suere.
      
    
  