
    
      
        INt herte heb ick vercoren
        Die alderscoonste maecht
        Vry edel is si gheboren
        Want si die croone draecht
        Sy is reyn sonder blame
        Vrouwe vander biechten claer
        Barbara reyn is haren name
        Mijn siele beueel ick haer
      
      
        Van Origenes soete
        Wert si so wel gheleert
        Hi sant haer twifels boete
        Si wert bi hem bekeert
        Haer doopte een leeraer Cristi
        Int soete water claer
        Dat ghelooue si doen wiste
        Mijn siele beueel ick haer
      
      
        Haer vader dede haer funderen
        Een slot met veynsteren twe
        Ende die triniteyt ter eeren
        Dede si die derde maken me
        Waer om dat hi vergramde
        Ende woudese dooden daer
        Maer si vloot alst betaemde
        Mijn siele beueel ick haer
      
      
        Hi volchde haer seer wreede
        Daer si gheuloden lach
        Om haer te doen groot leede
        Een herder diese sach
        Hi wijsdese den vader
        Sprinchanen werden daer
        Sijn scapen aller gader
        Mijn siele beueel ick haer
      
      
        Hi namse met fellen moede
        Ende sleyptese achterwaert
        Hi sloechse totten bloede
        Seer wreet ende onueruaert
        Den rechter ghinc hijt clagen.
        Hoe dat si Cristen waer
        Doen wert si seer gheslagen
        Mijn siele beueel ick haer.
      
      
        Die rechter ghinc versieren
        Hoe hyse mocht pinigen gaen
        Met zenuwen van stieren
        Ghinc hyse iammerlijck slaen
        Haer siden ghinc hi branden
        Met vierighen lampen swaer
        Maer hi gaft in Gods handen
        Mijn siele beueel ick haer
      
      
        Daer na dede hyse sluyten
        In eenen kercker vast
        Gods hulp en was daer niet buten
        God troostese inden last
        Si wert van allen seere
        Ghenesen openbaer
        Si danctes onsen heere
        Mijn siele beueel ick haer.
      
      
        Die rechter dit aensiende.
        Dat si aldus ghenas
        Hi was haer doen bediedende
        Dat Machomets gracie was.
        Si danctes int ghemeene
        Met bliden sinnen eerbaer
        Iesum van Nazareene
        Mijn siele beueel ick haer
      
      
        Met smeecken noch mit striden
        Dat hyse niet en verwan
        Hi ghinc haer borsten afsniden
        Die boose felle tyran.
        Al naect dat hyse leyde
        Dwelc maechden gaet te naer.
        Gods engel datse cleyde
        Mijn siele beueel ick haer.
      
      
        Ten lesten wert die maghet
        Om Iesum dlijf berooft
        Haer vader onuersaghet
        Die heeftse selue onthooft
        Si badt tot dyen tiden
        Voer alle menschen eenpaar
        Die dencken om haer liden
        Mijn siele beueel ick haer
      
      
        Beurijdt mi weerde schoone
        Ghi sijt mijn toeuerlaet
        Helpt mi int shemels throone
        Veruaert den viant quaet
        Helpt dat wi biechte spreken
        Met rouwiger herten claer
        Van sonden ende ghebreken
        Mijn siele beueel ick haer
      
      
        Nu laet ons alle gader
        Haer dienen met groter vlijt
        Op dat si God den vader
        Voer ons bidde tot alder tijt
        Op dat wij doer haer bede
        Ende haer martelie swaer
        Ghebruyken den eewigen vrede
        Mijn siele beueel ick haer.
      
    
  