
    
      
        ¶ Een blide moet in tegenspoet
        doet alle liden wiken
        want hi bekent diet hem toe sent
        hi sal hem niet beswiken
        want god altoest den genen troest
        die sijn beuaen mit liden
        hier om hebt moet in tegenspoet
        na druc so coemt verbliden
      
      
        ¶ Dar left gheen man die mach of can
        dat liden hier ontganghen
        al scout oec hijt mit alder vlijt
        nochtans wert hi gheuanghen
        mer wie ter tijt hier wert castijt
        ende hem daer in can liden
        na dit verdriet dat hem ghesciet
        sal hi in troest verbliden
      
      
        ¶ Hi is geuaen wil hijt verstaen
        mit liden vast ghebonden
        die als ic waen soude vergaen
        mit vroechd in val der sonden
        mer dat verdriet en henges niet
        dat hi dus coemt in vresen
        ende diat onspoet dat hem ghemoet
        leert hem voersichtich leuen
      
      
        ¶ Die dan bekint dat hem god mint
        dien hi castijt mit liden
        ende tloen besint ende ondervint
        wat wil hi dan vermyden
        hier om mit vlijt gaet aen den strijt
        so moechdi tsegen winnen
        want wie onspoet lijd mit oetmoet
        heeft stadich vroechd van binnen
      
      
        ¶ O mensche goet hier om wes vroet
        en wilt gheen liden wiken
        want niemont vri gheloues mi
        en leuet op artriken
        hier om verdraecht al onuersaecht
        ende wilt dat wenich achten
        wortstu gewont in dinen gront
        iesus salt di versachten
      
      
        ¶ Dit self is claer ende openbaer
        inder scriptur bewesen
        dat hem gemoet menich tegenspoet
        die god genaem sal wesen
        want int ghemein den herten rein
        so veel op valt te liden
        als dat weldaet van goet in wt dir quaet
        verwandelt tallen verkint in siden
      
      
        ¶ Een trostelic woort heb ic gehoort
        dat doet mi vrolic liden
        dat god hier loont ende namaels croont
        die vromeliken striden
        hier om west vro doet oec also
        ende laet al ouergangen
        der vroechden croon int hemels troon
        salstu daer voer onfanghen
      
      
        ¶ O lijdsamheit daer is gheseit
        dat ghi die croen sult dragen
        die dan sijn scult quijt mit verdult
        en derf hem niet beclagen
        hier om so lijd een corte tijd
        ten sal niet ewich duren
        want god verblijd dien hi castijt
        lijd vrolic sonder truren
      
      
        ¶ Wie tliden vlicht dat hem aenswicht
        die mach gheen troest ghewinnen
        noch hi en kent dat testament
        dat iesus leet uut mynnen
        doen hi ghewont aen tcruce stont
        loefdhij daer voer te gheuen
        in deser tijt vreed en iolijt
        ende namaels teuwigh leuen
      
    
  