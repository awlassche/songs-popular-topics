
    
      
        Sijt al verheucht, wilt den Heer loven,
        Sijn name hier ghebenedijt:
        Hy heeft ghethoont zijn cracht van boven,
        Aen zijn volck, dwelck hier wort benijdt:
        Dit vindt ghy opentlick beschreven
        Int Oude Testament seer claer,
        Wat hy door zijn cracht heeft bedreven
        Aen haer die zijn Wet houden gaer.
      
      
        In onsen tijden condt ghy mercken
        Hoe Godt voor Hollant strijdt end vecht.
        In Zeelant thoont hy wonder wercken:
        Hy begaeft rijcklick synen knecht
        Den Edlen Prince van Oraingnien
        Met wijsheyt teghen tPaus ghewelt,
        Teghens thoovaerdich volck van Spaignien
        Heeft hy hem als een Hooft ghestelt.
      
      
        Hy heeft weerstaen met weynich mannen
        Soo meenich duysent Helden cloeck,
        Die hem meynden uut tLandt te bannen,
        Oft hem te helpen om den hoeck.
        Maer Godt heeft haer meest al verslaghen
        Die op haer macht hier droeghen,, moet
        En wil haer opentlicken plaghen:
        Godts hulp zijn volck ghenoeghen,, doet.
      
      
        Dit mach een yegelick wel aenschouwen
        Hoe Gods vyanden zijn gheplaecht,
        Als sy op haer macht ghinghen bouwen,
        Te Scheep, te Landt zijn sy verjaecht.
        Voor Haerlem wast niet thaerder vromen:
        Voor Alckmaer werden sy beswaert:
        Bossu werd met zijn volck ghenomen:
        In Zeelandt sijn sy niet ghespaert.
      
      
        Voor Leyden quamen sy ghestreecken
        Tot twee diversche stonden stout:
        Seer corts daer nae zijn sy gheweecken,
        Verblijdt was doen jonck ende oudt.
        Op menschen troost strecten ons sinnen,
        Dit wel aenmerct bysonderlick,
        Hier meed en mochten wy niet winnen:
        Gods wercken die zijn wonderlick.
      
      
        Daer nae quamen sy weer voor Leyden
        Met al haer macht end Spaensch ghespuys:
        Sy ghinghen haer int Lant verspreyden,
        Tot Schansen maeckten sy elck huys.
        Sy meynden Gods volck te verpletten
        Die van Victuaille waren,, bloot:
        Sy riepen: Wie sal u ontsetten?
        Bespottende seer haren,, noot.
      
      
        Noch seyden dopgheblasen ghecken
        Tot die van Leyden excellent:
        Men soud eer metter handt bedecken
        De Son en tgantsche Firmament
        Eer u de Geuskens souden helpen:
        Gheboren blinden sullen sien
        Als sy u commers nooden stelpen:
        Denckt niet dat u hulp mach gheschien.
      
      
        Gheen Garnisoen was inde Stede
        Dan Burghers cloeck, stout en vaillant:
        Tot Godt almachtich was haer bede,
        Dat hy haer wilde doen bystandt.
        Sy waren soo seer vast beslooten,
        Het was te sien afgrijselick:
        Dit heeft den goeden Prins verdrooten,
        Hy vondt een middel prijselick.
      
      
        De Dijcken over IJsselmonde
        Werden doorgraven sonder vaer,
        Tzeewater liep ten selven stonde
        Door al de gaten hier en daer.
        Uut Zeelandt quam tot onser baten
        Boisot den vromen Capiteyn,
        Met Bootsghesellen en Soldaten,
        Tot by ses hondert groot en cleyn.
      
      
        Met Schuyten en Galeyen lustich
        Sijn sy ghevaren over tvelt:
        Vier half Cortouwen laghen rustich
        In Delfsch Coorenschuyten ghestelt.
        Sy trocken heen als vrome Hanssen,
        Sy deden over al exploot,
        En wonnen achtentwintich Schanssen,
        Daer bleef soo menich Spaengiaert doot.
      
      
        Dees Stadt was vijf maengen beleghen:
        Der Spaengiaerts Capiteyn Baldeez
        Meynende de Burghers te beweghen:
        Haer op te gheven hy seer preez.
        Hy creech voor antwoordt als den slechten
        Soo lang wy hebben handen,, siet
        Om eten deen, dander om vechten,
        Soo comen wy tot schanden,, niet.
      
      
        Doen ons volck tSoeterwou na quamen
        Daer lach des vyants groote macht,
        Met Paerden en Voetvolck altesamen
        En hielen daer seer stercke wacht,
        Voor sulck ghewelt, hoort mijn ontbinden,
        Heeft ons volck schrickelick versucht:
        Maer Godt sondt storm, en stercke winden,
        Den vyandt is by nacht ghevlucht.
      
      
        Hoort wat den selven nacht gheschieden
        Doen Godt de Spaengiaerts heeft gheport
        Dat sy van Leyden moesten vlieden,
        Een groot stuck muers is neer ghestort:
        Tbolwerck, en oock de aerden wallen
        Ghemeten vijftich passen lanck
        Sijn neder inde vest ghevallen:
        Aenmerckt nu oft de Stadt was cranck.
      
      
        Des morghens vroech dry in October
        Werd men ghewaer Godts wonderdaet,
        Uut Leyden sachmen de Schans over
        De Schuyten voeren sonder laet,
        Met Broodt, Bier, en ander Provande,
        Sonder belet naar tStadt verblijt:
        Sy dancten Godt menigherhande,
        Sijn naem wert daer ghebenedijt.
      
      
        Die vander Stadt quamen gheloopen
        Met blijd gheschrey ons volck te moet,
        En baden seer deerlick met hoopen:
        Met een stuck broots ons bystant doet,
        Tis meer dan ses weken gheleden
        Dat wy gheen broot hebben gheproeft:
        Den rijckdom heeft sulcx oock ghebeden,
        Een steenen hert moest zijn bedroeft.
      
      
        Elck een hoordemen daer ghewaghen:
        Willecom Vrienden hertelick,
        Ghy hebt verlost dees Stadt van plaghen,
        End al ons Burghers smertelick.
        Ons Volck antwoorden wijselicken:
        Gheeft Godt alleen prijs ende eer:
        Looft hem (en denct) tis prijselicken,
        Hy is in noot ons Godt en Heer.
      
      
        O Hollant fray niet om verschoonen,
        Die Christum nu hebt aenghedaen,
        Wilt over al dit wonder thoonen,
        Van Gods Wet wilt niet afstaen:
        Al hebt ghy lang gheweest in lijden,
        U droefheyt is in vreucht verkeert,
        Dus wilt u inden Heer verblijden,
        Sijn Lof tot alder tijt vermeert.
      
      
        Ghy Nederlanden Rijck en Machtich,
        Die tot u Vrijdom liefde draecht,
        Houdt doch voor ooghen dit werck crachtich
        Het Spaensche ghespuys nu van u jaecht,
        Sonder u hulp moeten sy vluchten.
        Denct wat Thantwerpen is gheschiet;
        Sy steken vol van Neroes cluchten,
        Haer voortstel is moort en verdriet.
      
      
        Laet haer in Spaingien sporten breyen,
        Ezels en Koeyen drijven,, daer
        Dees Ghuyten sendt na haer contreyen
        Op dat sy moghen blijven,, daer:
        Tzijn meest al Fielten en Roffianen
        Die ons hier quellen spottelick:
        Tzijn Beuls der Papen, en Maranen,
        Wie anders denct doet sottelick.
      
      
        Prins die dit Liedt eerst heeft ghesonghen,
        Hy kent seer wel des Paus ghedrocht,
        Uut Spaengnien is hy haer ontspronghen,
        Hy was na in haer feest gherocht.
        Wacht u voor dInquisiteurs handen,
        Die sConincks Soon hebben vermoordt,
        En vecht nu voor u Vaderlanden:
        Maect met Hollant een goet accoordt.
      
    
  