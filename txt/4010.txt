
    
      
        DEn tijt is comen / den tijt is leden
        Och niet so edel als den tijt
        Mer wee hem die sijn ionghe leden
        Mer wee hem die sijn ionghe leden
        Qualijc besteet ende ouer lijt
      
      
        Naect ende arm quam ick ter aerden
        Nature verhief dat leuen mijn
        Nu moet ick weder ter aerden neder
        Nu moet ick weder ter aerden neder
        Ende volgende na die voer mi sijn
      
      
        Het gaet met mi ten auonde waert
        De sonne die daelt so seere
        Ick heb den wech al qualijck ghegaen
        Ick heb den wech al qualijck ghegaen
        Tis tijt dat ic weder om keere.
      
      
        Het gaet met my ten auont waert
        Als ick my seluen wel besie
        Ick heb den wech al qualijck ghegaen
        Ick heb den wech al qualijck ghegaen
        Och lacy dat mach wel rouwen mi.
      
      
        Wee den kinderen van tsestich iaren
        Die leuen naden lusten sijn
        Sij moghen wel leuen in grooter varen
        Sij moghen wel leuen in grooter varen
        Cort salt met hen te rekenen sijn
      
      
        Nu bid ic alle ionghe herten
        Dat si henseluen nemen waer
        Ende blidelijc nemen op haer liden
        Ende blidelijc nemen op haer liden
        Ende volgen trouwelijc Ihesum na
      
    
  