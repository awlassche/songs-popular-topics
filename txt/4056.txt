
    
      
        ICk wil van hier ende dat moet sijn
        Vander werelt so wil ick sceyden
        Want Iesu du biste een trooster mijn
        Nae v so wil ick beyden.
      
      
        Bethanien is een schone stadt
        Van duechden is si rijcke
        Hierusalem dat hier bouen staet
        Waer vintmen dies ghelijcke
      
      
        Ic sach mijn heere van hemelrijc
        Op eenen ezel riden
        Die cleederkens waren hem onder gespreyt
        Daer toe die groene risen.
      
      
        Doen hi binnen ierusalem quam
        Hoe luyde wst dat sij songhen
        Ozanna filio Dauid
        Vergeeft ons onse sonden
      
      
        Doen hi aenden cruysboom hinc
        Met sinen rooden monde
        Dbloet dat tot alle siden wt liep
        Dat wassche af onse sonden
      
      
        Die wonden waren also breet
        Dat herte wert hem doersteken
        O Ihesu ghi sijt een trooster bereet
        Nemmermeer en can icx vergheten.
      
      
        Wij willen gaen onder den cruysboom staen
        Ende helpen Iesum trueren
        Hi heeft soe veel om ons ghedaen
        Het wert hem veel te suere.
      
      
        Och edel siele dat moet sijn
        God iaghet na onse begeerten
        Wil Iesus onse hulper sijn
        So en mach ons niet ghebreken
      
      
        Ick danck v lieue heere mijn
        Ick danck u uwer goeden
        Ghi hebt mi also dier ghecost
        Met uwen edelen bloede.
      
    
  