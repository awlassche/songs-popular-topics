
    
      
        Als wy aen die Rivieren Oostwaerts saten,
        Sijnde ghedachtich, hoe gants is verlaten
        Uwes, O Syons, huys int Nederlandt:
        Daer hebben wy moeten met grooten schandt
        Onse Lofsang end ons Psalmen hanghen
        Aen den Pijnappelboom met grooten pranghen.
      
      
        Daer hebben sy die ons souden vereeren,
        Ons Broeders zijn in leven ende leeren,
        Spotlick met ons ghehandelt, soomen siet:
        Haer steden mochten wy bewoonen niet,
        Haer straten sonder ghekijf niet betreden,
        Om dat wy niet en volchden hare zeden.
      
      
        Als Sacramentschenders sy ons verdreven,
        Als Beeldestormers, ende daer beneven
        Als die Godt beroofden zijn eere groot.
        Om dat wy hem in hout ofte in broot
        Niet conden vinden, maer liever ghelooven
        Dat Christus sit ter rechterhant hier boven.
      
      
        Wilt O Heer dees menschen seer opgheblasen
        Te verstaen gheven, hoe seer dat sy rasen
        In hooveerdy, ende in overdaet:
        Haer swelghen, suypen, brassen boven maet:
        Financy, woecker, daer met sy vercloecken
        Haer Naesten, diens verdruckinghe sy soecken.
      
      
        Maer wy willen altyt O Heer ghepresen
        U ende u suyver woort ghedachtich wesen,
        Hier toe wilt ons helpen door u ghena,
        Dat wy daer van niet wijcken vroech noch spa:
        In liefde tuwaert laet ons altijt bloeyen,
        En tot liefde onses naesten ons bespoeyen.
      
      
        Ons herte smelt, als wy zijn Heer ghedachtich
        Hoe wy vercondichden uwe woort crachtich,
        Int Nederlandt, ter werelt openbaer:
        Hoe dat wy met veel volcx ghinghen aldaer,
        Offeren die Calveren onser lippen reyne,
        In Christo onsen Verlosser alleyne.
      
      
        Wilt O Heer God, die Spaengiarden gedencken
        Die onse Lichamen ghinghen verdrencken,
        Als sy de Religie verdreven fel:
        Ghedenckt des Bloetraets, die daer riep seer snel:
        Hanght, worcht, en doodt, roeyet uut totten gronde,
        Dat sy niet weder commen tallen stonde.
      
      
        Ghedenckt o Heer der Staten der Landen
        Die dees vreemde Nacy gaven in handen
        Tghewelt des Landts, om ons te dooden al:
        Ghedenckt der Papisten, die groot en smal
        Haer als Spaensche Esels lieten ghebruycken
        Meynende daer door Gods Woort te doen duycken.
      
      
        Princelijcke God, laet u eens ontfarmen
        End wilt over ons Vaderlant erbarmen,
        Dat uwe waerheyt daer niet blijf versmoort
        Verdrijft die Afgodendienaers discoort,
        Dees vreemde Nacy, die u doch niet kennen,
        Op dat de Vromen (Heer) van u niet wennen.
      
    
  