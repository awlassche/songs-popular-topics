
    
      
        VErheven schoon Godin,
        Die met den Lauwer Crans,
        Van Apollo sijt gheciert
        Die vanden aen-beghin,
        Vol deughdelijcken glans
        Om de werelt hebt gheswiert,
        Die ons ghemoet,, Inwendigh blaken doet,
        Door aenghename vreught, Die Al den Al in Al verheught.
      
      
        Apollo sweerels oogh
        Verlichter van den dach:
        d'Eerst cracht vinder van het Cruyt,
        Heeft als sijn Godtheyt hoogh
        V Hemels wesen sagh
        V vercosen tot sijn Bruydt,
        Die u altijt,, Sal hoeden voor de nijdt,
        En ander ongheval,, Dat u oyt overcomen sal.
      
      
        Hemels wort ghy ghenoemt
        Want ghy den mensch de deught
        Hier met vreughden stadigh leert
        V wijsheyt wijt beroemt
        Die stiert en sticht de jeught
        Dies ghy weerdigh sijt ghe-eert
        Want ghy van aert,, Sijt goddelijck ghebaert.
        Dies Fama met gheschal,, V looft en eeuwich loven sal.
      
      
        Ghy thoont ons 'tclaer ghesteert
        In s'Hemels Polen hoogh
        Door u goddelijck verstandt
        Dat nummer strick noch weert,
        Maer in des menschen oogh
        Claer en wacker staet en brandt,
        Hoe Son, en Maen,, Om-draeyen ende gaen,
        Hoe 'tSonne wiel vertraeght,, Alst in het noorden vroegher daeght.
      
      
        O Princelijcke maeght,
        Al ist dat 't Noot-gheval,
        V een weynich onderdruckt
        V droefheydt willich draeght
        Hoe wel het vol ghetal,
        Van u Minnaers wort ontruckt
        Ghy sult u hooft,, Met Lauwers groen om-looft
        Noch steken inde Locht,, Besproeyt met Hipocrenis vocht.
      
    
  