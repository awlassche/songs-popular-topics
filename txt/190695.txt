
    
      
        Kent gij wel de lieve dreven
        Van het heerlijk Bloemendaal?
        Zaagt ge ooit in zijn bosch geschreven:
        Lentegeur en zomerpraal?
        Dan - wat weelde u daar mocht beiden.
        Of wat schat het u verborg,
        Zeker liet ge u eens geleiden,
        Naar het vriendlijk Zomerzorg.
      
      
        Koele boschjes en priÃ«elen
        Vormen hier een lustwarand,
        Linden, beuken en abeelen
        Slaan om 't dal een groenen band,
        Die u aanlokte om te zweven
        In een zorgelooze rust,
        Van den druk van 't werklijk leven
        Ongedeerd en onbewust.
      
      
        Maar nog hooger klom uw weelde
        Zoo uw voet het duin beklom,
        't Koeltje door uw lokken speelde,
        En ge uw blikken sloegt rondom:
        't Noordernat aan gindsche zoomen,
        Voor u uit het Zuiderzout,
        Links de Velzer berkeboomen,
        Rechts de statige Aardenhout.
      
      
        Hen, die nu de plek bezoeken,
        Boeit natuurschoon niet alleen;
        Opgevuld zijn alle hoeken,
        Honderdtallen zijn bijeen.
        't Geeft een woelen en krioelen,
        't Is een schuiflen heen en weer;
        Bij gebrek aan bank en stoelen,
        Zit men soms op 't grasperk neer.
      
      
        't Is aan Haarlems feest verbonden,
        't Is de Costermatinee;
        Wie zich daar niet had bevonden
        Deed niet met de wereld mee;
        Halen, brengen, duwen, stooten,
        Bidden om wat lafenis, -
        Ach, mijn waarde feestgenooten,
        Neemt het nu zoo als het is.
      
      
        Hoort gij wel die jubeltonen
        Van de grenadiermuziek?
        Om met aandacht haar te loonen,
        Staat van daag wat heel komiek.
        't Is een joolfeest - wilt niet vitten;
        Maar als Zomerzorg u boeit,
        Komt dan in zijn lommer zitten,
        Als geen Costers onweer broeit.
      
    
  