
    
      
        Looft Godt den Heer verheven
        Die nu al heeft gegheven
        Victory groot,, sonder stoot
        Den Prins ons overhoot.
        Wie heeft oock van sijn leven
        Ghehoort oft sien gheschreven
        In corter tijt,, seer subijt
        Soo menich mensch verblijt
        Om dat in weynich daghen
        Veel wonders is gheschiet,
        Twee steden die daer laghen
        Tot lijden end verdriet
        Heeft Godt gegheven in ons hant,
        Seer abondant
        Met een schans aen d'IJssel cant.
      
      
        Het schijnen niet dan droomen
        Soot eerst is aenghecomen,
        Den Oversten Veer,, tot sijn eer
        Die was vroech inde weer,
        Gheen tijdt die hy verquiste.
        Eer datmen yewers wiste
        Dat ons ghewelt,, was int velt
        Heeft hy int werck ghestelt,
        Hy was niet lang verleghen
        En nam wel waer sijn kans,
        Sijn Soldaten deed hy dreghen
        Sack end pack inde Schans,
        Als hadden sy als Boeren ghevlucht,
        Hoort wat een clucht,
        Hy creech die Schans sonder gherucht.
      
      
        Sijn Excellency verheven
        Heeft hem te veldt gegheven
        Met groote macht,, hier op acht,
        Godt heeft door hem ghewracht,
        In den tijdt van vier daghen
        Zutphen nae sijn behaghen,
        Daer rasch by,, weest al bly,
        De stadt van Deventer vry.
        Den vyandt seer hoochmoedich
        Versochte gracy goet,
        Onsen jonghen Prins seer goedich
        Begheerden goet noch bloet.
        Wy zijn aen sulcken Heer gheraect,
        Twert niet ghelaect
        Die sijn vyandt een gouwen brugghe maeckt.
      
      
        Die Heeren Staten eendrachtich
        Heeft Godt ghemaect soo machtich
        Metter daet,, tot slandts baet
        Hebben sy veel apperaet.
        Den Leeu die lach aen banden
        Die laet nu sien sijn tanden,
        Hy is seer rat,, vet end glat
        En hout al wat hy vat,
        Godt heeft hem nu ontbonden
        Ghebracht vry in dat velt,
        Men sach noyt onder sonnen
        Een legher soo ghestelt,
        Een kloeck Hooft dat haer voore gaet
        Met goeden Raet,
        Capiteynen vroom, ende Soldaet.
      
      
        Den oppersten Godt wilt prijsen
        Die ons doet verjolijsen
        Door tverstant,, dat hy plant
        In ons Prins end Heeren triumphant,
        Tscheen niet te zijn voorhanden,
        Dat uyt soo cleynen Landen
        Soud werden bracht,, alsulcken macht,
        Ghewelt ende heercracht.
        Heer wilt ons doch voort verleenen,
        Victory en voorspoet,
        Ghy siet wel dat wijt meenen,
        Wy sparen lijf noch bloet:
        Comt ons met u banieren by,
        En stelt ons vrij
        Van die Spaensche tyranny.
      
    
  