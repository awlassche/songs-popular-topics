
    
      
        Ic quam in een prieel geganghen
        Daer vandic twee ghelieven staen
        Den tijt en consten niet verlanghen
        In anders arem waersi bevaen
        Hi sprac haer also minlic aen
        Vrouwe mijns hertzen liefste reine
        In wildi nummer ave laen
        Du best mijn liefste vrouwe alleine
      
      
        Mettien so sprac die scone vrauwe
        Lachende also vriendelijch
        Mijn boel wien ich so wael betrauwe
        Liever gein up erderijch
        Des muechstu wael gheloven mich
        Doe boetsoe hem haer wivelic scijn
        Ende seide aldus so minnentlijch
        Lief du aens al die hertze mijn
      
      
        Hi sprac here god twine mocht ghescien
        Dat dit bleve eewelijc ghestade
        So mocht wi vroylic vruechden plien
        Nu duchtic mi altoos der scade
        Als lief wert leit dan eist te spade
        Hem die up onsteiden achten cleine
        God verde ons tween van sulken quade
        Du best mijn liefste vrouwe alleine
      
      
        Dat edel wijf van reinre aert
        Sprac aldus met wisen zinne
        Waer trauwe met trauwen es ghepaert
        Dat es een recht ghestade minne
        Of ic mijn boel ghestade kinne
        Sal ic hem onghesteide sijn
        Mijn herte en heift gheen ontrauwe inne
        Lief du aens al die hertze mijn
      
      
        Van deser tale wart hi verblijt
        Hi cussetze an haer mondekin root
        Daer mede so corten si den tijt
        Want soet hem waerlic niet verboot
        Sijn hooft leidi in haren scoot
        Met cussene bleven si ghemeine
        Hi seide altoos met vruechden groot
        Du best mijn liefste vrouwe alleine
      
      
        Als ic dit sach ic wart bescaemt
        Mi dinke in core daer voren gheen goet
        Ende ic so minlic ware verzaemt
        Met haer die mi verbliden doet
        Si vroilic mijn hertze ende ooc mijn moet
        Met vruechden leven sonder pijn
        Daer toe so anich cranken spoet
        Nochtan heift soe die hertze mijn
      
    
  