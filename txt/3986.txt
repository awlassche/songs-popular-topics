
    
      
        O Heere God leert ons beden
        Wt vierigher herten gront
        Neemt van ons onse quade seden
        Die wij hebben in onsen mont
        Een liedeken willen wi singen
        Also ghi ons hebt gheleert
        Doet mi mijn herte ontspringen
        Dat ic mi leere bedwinghen
        So wort mijn vruecht vermeert.
      
      
        O Heere / God / onse vader /
        Die daer in die hemelen sijt
        Helpt ons nu alle gader
        In desen bedroefden tijt
        So en worden wi niet bedroghen
        Al van dat helsche serpent
        Wi worden so haest beloghen
        Nu helpt ons God van hier bouen
        Die alle herten bekent
      
      
        Gheheylicht worde uwen name
        Toecomende si ons v rijck
        Wilt ons doch maken bequame
        Ons Christenen alle ghelijck
        Dat wi v woort bewaren
        Dach / auont / ende nacht /
        En laet ons niet veruaren
        Al voer die helsche scharen
        Ghi hebbet die meeste macht.
      
      
        Vwen wil geschie opter eerden
        Also hi inden hemel doet
        Dat nemen wij al in weerden
        Al yst ons teghenspoet
        Gheeft ons verduldelijc liden
        In dat onsen wille teghen staet
        O heere wilt ons verbliden
        Stelt uwen thoren besiden
        Ons armen doch niet en versmaet
      
      
        Ic bid v heere wilt ons gheuen
        Dats huden ons daghelicx broot
        Daer die siele bi moet leuen
        Dat hebben wi meest van noot
        Ghi hebbet selue ghesproken
        Dat sal ons best versaen
        Diet lesen wil die macht soecken
        Het staet ghescreuen in boecken
        En laet ons daer niet af gaen
      
      
        Wilt ons onse scult vergheuen
        So wi onse sculdenaren doen
        Op dat wij niet en sneuen
        Al in die helsche gloet
        Daer wi souden moeten liden
        Ende eewich steruen die doot
        O heere wilt ons verbliden
        In onsen toecomenden tiden
        V bermherticheyt is so groot
      
      
        Ende en leyt ons niet in becoren
        Maer verlost ons van alle quaet
        Ons vleesch is cranc gheboren
        Ten can niet wederstaen
        Die werelt wil ons bedrieghen
        So dicke op eenen dach
        Gods woert en mach niet lieghen
        Laet der werelt ghenoechte vliegen
        Die v niet helpen en mach
      
      
        O here God wilt ontfangen
        Van ons dit schoon ghebet
        Wi hebben so groten verlangen
        Wi worden so haest belet
        Wij worden so haest verwonnen
        Van alsoe cleynen saeck
        Dus sijn wi oude oft ionghen
        Elck wacht hem van valsce tongen
        So crigen wi in Gods woorden smaeck.
      
    
  