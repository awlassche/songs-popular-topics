
    
      
        VAstelauont vals bedroch
        This recht dat ick v hate
        Ghi cont wel van Gods kinderen
        Verdoelde scaepkens maken
      
      
        Die werelt spreect ons blidelijck aen
        Wilt ghi ons so haest begeuen
        Ghi sijt noch ionc / ghi hebt den tijt
        Ghi moecht noch langhe leuen.
      
      
        De nature is seer haest ghenoodt
        Si en can haer niet bedwingen
        Waer ick nu inde werelt noch
        Daer soude ic dansen en springen
      
      
        O lacy het moet ghelaten sijn
        Ic en mach daer nu niet gangen
        Ic heb mi onder een ander ghegeuen
        Dus bliue ick gheuangen
      
      
        Mi coemt so dick in minen sinnen
        Wat mach ic hier binnen maken
        Mijn herte is so dick beswaert
        Ick en can God niet ghenaken
      
      
        O lacy het moet ghelaten sijn
        Ick moet nu leeren deruen
        Nature eest v lief oft leet
        Ghi moet v leeren steruen
      
      
        Och steruen ghi sijt een hert ghelach
        Die v te rechte sal proeuen
        Voerwaer ten is gheen ongelijc
        Al is mijn herte dicwijl droeue
      
      
        O kint en ghelooft die werelt niet
        Al thoont si v een schoon ghenuecht
        Want si met haren stricken valsch
        Menich goet herte treckt van der duecht
      
      
        Ick sie wel ic mach wel wacker sijn
        Bi daghen ende oock bi nachten
        Want de vyant schiet soe menighen pijl
        Om deuote herten te versmachten
      
      
        Ick wil om keeren / tis meer dan tijt
        Dat ick dat cleyne om tgroote gheue
        Op dat ick niet daer buyten en blijf
        Als die sotte maechden deden
      
      
        Als ick dencke op dat herde woert
        So wort mijn herte swaer beladen
        Voerwaer voerwaer ick en kenne v niet
        Ghi coemt oock veel te spade
      
      
        O Maria staet ons nu bi
        En wilt ons troost verweruen
        Op dat wi na dese corte tijt
        Ghenade moghen verweruen.
      
    
  