
    
      
        ¶ Ghegroet so si die maghet soet
        daer god wt nam vleis ende bloet
        al op den dach van heden
        si heeft gebaert een kijndekijn
        al sonder we of sonder pijn
        dat teder was van leden
      
      
        ¶ Si leid hem in een cribbekijn
        men sach sijn naecte ribbekijn
        dat dexel was seer dynne.
        van coude so weende dat kyndekijn
        doe sprac die lieue moeder sijn
        nv sus wel lieue mynne
      
      
        ¶ Een os ende oec een eselkijn
        verwermden den kijnde die leden sijn
        die aender cribben stonden.
        het was daer cout int huysekijn
        dar was noch roc noch hemdekijn
        in doexkens hert gewonden
      
      
        ¶ Die hardekens op die velde laghen
        een grote claerheit dat si saghen
        des waren si in vare.
        die engel gods die quam tot hem
        end seide dat in bethleem
        een soen gheboren ware
      
      
        ¶ Ghi hardekens weest doch niet veruaert
        gaet haestelic te betleem waert
        daer is een kijnt geboren.
        ia sonder we of sonder pijn
        dat onser alder heer sal sijn
        daer toe is hi vercoren
      
      
        ¶ Die hardekens ghingen altesamen
        so lang dat si te bethleem quamen
        daer si dat kijndeken vonden.
        si songen si sprongen si waren blij
        si wiechden dat kynt mit melodij
        si custent voer sijne monde
      
      
        ¶ Nu laet ons allen mit herten reijn
        gaen louen dat soete kijndekijn
        ende bidden hem nersteliken.
        dat hij ons onderstant wil sijn
        ende hoeden ons voer die helsche pijn
        ende brenghen ons in sijn rike
      
    
  