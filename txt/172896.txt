
    
      
        Van enen vromen kluizenaar
        Wil ik u een liedje zingen.
        Hij had de moeder gods zo lief,
        Lief boven alle dingen.
        Wat uit zijn mond ook werd gehoord,
        Zo klonk toch steeds zijn eerste woord:
        Ave Maria!
      
      
        Hij had een vogeltje in zijn cel
        Met bonte hals en veren,
        Dat met hem in zijn kluisje zong
        Om Maria te vereren.
        En hoe hij zong, 't zij vroeg of spa,
        Het diertje zong hem altijd na:
        Ave Maria!
      
      
        Het diertje zag rondom zijn cel
        De blijde lente naderen,
        En alle bomen uitgedost
        Met bloemen en met bladeren.
        Toen vloog het ijlings uit zijn cel
        En riep in 't wijde luid en schel:
        Ave Maria!
      
      
        Maar zie, opeens daar kwam een gier
        Op 't diertje neergeschoten.
        Hij greep het vast met bek en klauw
        En klemd' het in zijn poten.
        Het diertje toen verhief z'n stem
        En zong met alle kracht en klem:
        Ave Maria!
      
      
        De gier verschrok en vloog terug
        En liet het sijsje ontvluchten.
        Zo werd het door z'n zang gered
        En had niets meer te duchten.
        En tot Maria's lof en eer
        Herhaald' het dankbaar, keer op keer:
        Ave Maria!
      
      
        De kluizenaar stond voor z'n cel
        Vol droefheid en verlangen.
        Het sijsje vloog hem op de hand
        En liet vanzelf zich vangen.
        Toen gingen beiden naar de cel
        En zongen samen luid en schel:
        Ave Maria!
      
    
  