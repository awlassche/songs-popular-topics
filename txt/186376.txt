
    
      
        Ik zag de menschen in de straten,
        hun armoe en hun grauw gezicht. -
        toen streek er over de gelaten
        een luisteren, een vleug van licht.
      
      
        Want boven in de klokketoren
        na 't donker-bronzen urenslaan
        ving over heel de stad te hooren
        de beiaardier te spelen aan.
      
      
        Valerius: - een statig zingen
        waarin de zware klok bewoog,
        doorstrooid van lichter sprankelingen
        ‘wij slaan het oog tot U omhoog.’
      
      
        En één tusschen de naamloos velen,
        gedrongen aan den huizenkant
        stond ik te luisteren naar dit spelen
        dat zong van mijn geschonden land.
      
      
        Dit sprakelooze samenkomen
        en Hollands licht over de stad, -
        nooit heb ik wat ons werd ontnomen
        zoo bitter, bitter liefgehad.
      
    
  