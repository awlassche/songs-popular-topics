
    
      
        'Maria coninghinne,
        Mijn troest, mijn toeverlaet,
        Vercrijcht my u soens mynne,
        Berou voer mijn misdaet.
      
      
        Des word ic wel ontwaren
        Dat u kijnts myn is goet,
        Want si can thert verclaren
        End gheven goede moet.
      
      
        Soe wye ijt sel beghinnen
        Tot sinen lof end eer,
        Staet hi nijt inder mynnen,
        Tsal hem verdrieten seer.
      
      
        Dus ist my in die synne
        Dat al mijn dienst is nijt,
        Doe icse sonder mynne,
        Daer traecheyt zeer of vlijt.
      
      
        Hierom wilt mijns ontfermen,
        Maria edel vrou,
        Helpt my int hert te bernen
        Mit Jhesus myn end u.
      
      
        Ic mach my wel beclaghen,
        Bewenen talre tijt
        Dat ic aldus veel daghen
        Mit cleyne myn bin quijt.
      
      
        Och, had ic my begheven
        Doe ic was out tien jaer
        In gheestelicken leven,
        Ic waer sijn myn veel naer.
      
      
        Nu troest my, keyserinne,
        Maria suver maecht,
        Sterct my mit ju kijnts mynne,
        Droefheyt van my verjaecht.'
      
      
        'O mensch, sich u van binnen.
        Swijcht stil end hoert my aen
        End scerpet uwe synnen,
        So moech di my verstaen.
      
      
        U claghen end begheren,
        Dat heb ic wel verhoert.
        Anxt, droefheyt u beheren,
        Daer gi wel myn voer kort.
      
      
        Ic sel u myn bewerven
        Van Jhesu minen soen.
        Draecht int hert liever sterven
        Dan teghens hem te doen.
      
      
        Wanneer gi u cont gheven
        Daertoe mit al u syn,
        So wilt in vruechden leven,
        Want gi hebt mijn kijnts myn.'
      
      
        'Och, wie sel my verlenen
        Al so int hert te staen,
        Of hoe sel ic verdienen
        So goede myn tontfaen?'
      
      
        'O mensch waer sijn dijn synnen,
        Hoe dwaeldi aldus zeer?
        Wilt doch in u bekennen.
        Het heeft verdient u heer.
      
      
        Waerom wil gi dus troeren
        End u versclaen dus seer?
        Had God u nijt vercoren,
        Gi waert hier nummermeer.
      
      
        Veel meer dan gi cont winschen,
        Heeft hi voer u verdient,
        Mer gi sijt traech int eyschen
        Int sprekenÂ : 'Heer verlient.'
      
      
        Tghebet sel wel vercrighen
        Dat gi doet mijns kijnts eer.
        Mach twifel buten bliven,
        Dat hijndert alte zeer.
      
      
        Gi kont dat nijt begheren.
        Ist salich, tsal u ghescien
        Mer trouwen soud u deren,
        Ten sciet u een noch ghien.
      
      
        Ju bidden end begheren
        Laet vlieghen van u snel,
        Maect anxt, wanhoep gheweeren,
        Want sy doen u groot quel.
      
      
        Gi moet wel in u herte
        Troeren voer u misdaet,
        Mer denct dat mijn kijnts smerte
        Hem veel te boven gaet.
      
      
        Wee hen die dat vergheten,
        Op haer verdiensten staen,
        End daer op hem vermeten
        In mijn kijnts rijc te gaen.
      
      
        Tien dusent jaer beneden
        Gheleeft zeer strenghelijc
        En heeft boven gheen reden
        Te sijn een oghenblic.
      
      
        Want beter ist verclaren
        Mijns kijnts een oigh opsclach,
        Dan in tien dusent jaeren
        Yemant verdienen mach.
      
      
        Mer die troert voer sijn sonden,
        So lang hem duert eertrijc,
        End hoept op mijn kijnts wonden
        Verdient sijn ewich rijc.
      
      
        Doet so en weest te vreden,
        Wilt u nijt seer versclaen.
        Denct wat hi heeft gheleden,
        Al heb di veel misdaen.
      
      
        Een droepel van sinen bloede
        Is weerdich doch alleen
        Te nemen uut armoede
        Die werrelt al ghemeen.
      
      
        Nochtans heeft hijt te gader
        Ghestort voer u misdaet,
        End pays tusschen sijn vader
        End u zeer wel gemaect.
      
      
        Hier om wilt u verbliden
        End dient hem trouwelijc.
        Hi sel in corten tyden
        U halen in sijn rijc.
      
    
  