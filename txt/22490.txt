
    
      
        ¶ Och voer die doot en is gheen boet
        mit recht mach ic wel kermen
        want steruen ymmer wesen moet
        heer god wilt mijns ontfarmen
        Al toeft die doot een iaer of yet
        het moet doch sijn ten baet mi niet
        ic moet dar an alst god ghebiet
        In mach een wenich borgen
        dar om so lijd mijn hert verdriet
        ende leeft altijt mit sorghen
      
      
        ¶ Al heeft mi god tot noch gespaert
        mijn hert verscrict wt vresen
        als ic denc op die heneuaert
        die ymmer eens moet wesen
        die doot is snel seer fel ende wreet
        ic moet van heen tsi lief of leet
        mijn teerghelt is een lynne cleet
        ic salt hier haest begheuen
        och want ic dat int seker weet
        so moet ic altijt beuen
      
      
        ¶ Och steruen moet ic dat is vast
        waer om mach ic wel truren
        die doot die heefter menich verrast
        ic wachse tallen vren
        si spoert mi na ghelijc een haes
        wat baet ghenuecht wat baet solaes
        ic moet doch sijn der wormen aes
        ter stont na dit versceiden
        dit moet ic lacen arme dwaes
        bedruct altijt bescreiden
      
      
        ¶ Och als ic bin gheset te lijc
        ende sta ghekist ter baren
        ende tvleisch sal rotten onder tslijc
        waer sal mijn siel dan varen
        ic werd te graef mit sang gheleit
        men offert vor mijn siel een deit
        niet langher werd ic dan bescreit
        om tgoet so gaetmen kiuen
        mer och ic weet so cranc besceit
        waer dan mijn siel sal bliuen
      
      
        ¶ Och hert natur werd al onstelt
        mijn sin bestaen te crencken
        mijn haer dat crympt mijn bloet verwelt
        als ic ga ouerdencken
        beteest bevreest mit groot beclacht
        war dat mijn siel den yersten nacht
        och nader doot sal werden bracht
        of war si heen sal tijden
        iolijt ghemac oec gheen so sacht
        dat mi can doen verblijden
      
    
  