
    
      
        Ioachims ende sinte annen bloet.
        Aue maria.
        Heeft gedaen ons allen goet.
        Gratia plena.
        Nv bidt vor ons maria.
      
      
        Doen dat kint ter werelt quam.
        Aue maria.
        Die hemel was vroe die helle wert gram
        Gratia plena.
        Geloeft sidi maria.
      
      
        Die maecht wies in doechden voert.
        Aue maria.
        Gebenedijt si haer geboert.
        Gratia plena.
        Nv bidt vor ons maria.
      
      
        Die maecht lach in orisoen.
        Aue maria.
        Die ingel quam wt shemels broen
        Gratia plena.
        Geloeft si di maria.
      
      
        Hi sprac god gruetu reyne wijf.
        Aue maria.
        Al vol gracien es dijn lijf.
        Gratia plena.
        Nv bidt vor ons maria.
      
      
        Du sult ontfaen dat eewege woert
        Aue maria.
        Die maget bleef hier af acoert.
        Gratia plena.
        Geloeft sidi maria.
      
      
        Tote gabriel soe sprac si.
        Aue maria.
        Een kint tontfane verwondert my.
        Gratia plena.
        Nv bidt vor ons maria.
      
      
        Want ic en kinde nye man.
        Aue maria.
        Die vrucht ane mine liue wan.
        Gracia plena.
        Nv bidt vor ons maria.
      
      
        Die ingel sprac blijft onbevreest.
        Aue maria.
        In di soe comt die heilege geest.
        Gracia plena.
        Geloeft sidi maria.
      
      
        Des heilichs geests cracht saldi.
        Aue maria.
        Verlichten reyne maget vri.
        Gracia plena.
        Nv bidt vor ons maria.
      
      
        Siet hier die deerne ons heren gi.
        Aue maria.
        Na dinen woerden gescie my.
        Gratia plena.
        Geloeft sidi maria.
      
      
        Te hant ter stede si ontfinc.
        Aue maria.
        Ihesum kerst den iongelinc.
        Gratia plena.
        Nv bidt vor ons maria.
      
      
        Nochtan bleef si reyne maecht.
        Aue maria.
        Dat wonder die natuere claecht.
        Gratia plena.
        Geloeft sidi maria,
      
      
        Dgelas doerscijnt die sonne claer
        Aue maria.
        Ongebroken openbaer.
        Gratia plena.
        Nv bidt vor ons maria.
      
      
        Alsoe geheel ende niet som.
        Aue maria.
        Behielt si haren magedom.
        Gratia plena.
        Geloeft sidi maria.
      
      
        Si droegen ionc si baerden out.
        Aue maria.
        In eenen winters nachte cout.
        Gratia plena.
        Nv bidt vor ons maria.
      
      
        Ongequets ende sonder wee.
        Aue maria.
        Dat wonder en valt nemmermeer.
        Gratia plena.
        Geloeft sidi maria.
      
      
        Edel teeder was dat reyne bloet.
        Aue maria.
        Dat ihesus ane die maget loet.
        Gratia plena.
        Nv bidt vor ons maria.
      
      
        Gebenedijt soe si die nacht.
        Aue maria.
        Dat ihesus was ter werelt bracht.
        Gratia plena.
        Geloeft sidi maria.
      
      
        Nie en wert ter werelt kint.
        Aue maria
        Van moeder herte soe seere gemint
        Gratia plena.
        Bidt vor ons maria.
      
      
        Want doen hi ane den cruce hinc.
        Aue maria
        Een sweert al doer haer herte ginc.
        Gratia plena.
        Geloeft sidi maria.
      
      
        Dat was van meneger pinen groot
        Aue maria.
        Ende bouen haers kints doots.
        Gratia plena.
        Geloeft sidi maria.
      
      
        Ewangeliste sint ian.
        Aue maria.
        Sprac der droeuer moeder ian.
        Gracia plena.
        Nv bidt vor ons maria.
      
      
        Troest v lieue moeder mijn.
        Aue maria.
        Veruult moet die scriftuere sijn.
        Gracia plena.
        Geloeft sidi maria.
      
      
        Want ghi sult scouwen sonder waen
        Aue maria.
        Den soeten ihesus op verstaen.
        Gratia plena.
        Nv bidt vor ons maria.
      
      
        Mettien sheilichs vader cracht.
        Aue maria.
        Haer droeue herte wert versacht.
        Gracia plena.
        Geloeft sidi maria.
      
    
  