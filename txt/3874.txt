
    
      
        O Droevighe herten allen
        Nu maect eenen bliden moet
        Al is den boom gheuallen
        Hi en is noch niet verdroecht.
        Hier om stelt v te vreden
        Ende soect in God v rust
        Die waerheyt sal altijt bliuen
        Den boom kentmen aende vrucht
      
      
        Ghelijc men dat was moet bouwen
        Ende bouwent eert wert verwrocht
        So werden die wtuercoren
        Dicwils van God gheproeft
        Daer om stelt v te vreden
        En blijft in God gherust
        Die waerheyt sal altijd bliuen
        Den boom kentmen aende vrucht
      
      
        Die boom moet dick verdragen
        Eenen swaren hagel en wint
        Wanneer dat comt den somer
        Die hier sijn vrucht voort bringt
        Dan salmen eerstmael kennen
        Wat boom dattet is
        Die waerheyt sal altijt bliuen
        Den boom kentmen aende vrucht
      
      
        Wilt aenden boom nyet scudden
        Voer dat hi tidich is
        Ghi sout die vruchten quetsen
        Daer om laetse staen in rust
        Voerwaer dat dunctmy beste
        Want anders vergaet die duecht
        Die waerheyt sal altijt bliuen
        Den boom kentmen aende vrucht
      
      
        Sijn daer eenige vruchten
        Die wat gheraket sijn
        En wiltse niet verwerpen
        Maer legtse inden wijn
        Die wijn salt al verteren
        Dat daer in gheraket es
        Die waerheyt sal altijt bliuen
        Den boom kentmen aende vrucht
      
      
        Ick seg v al te samen
        Die van herten sijt beswaert
        Dat ghi v gaet vermeyden
        Met Iesum in sinen boomgaert.
        Daer suldy die vruchten vinden
        Al nae dijns herten lust
        Die waerheyt sal altijt bliuen
        Den boom kentmen aende vrucht
      
      
        Och mochten wij dit smaken
        Als Magdalena heeft ghedaen
        Doen si met Maria
        Onder des crucen boom heeft gestaen
        So waer mijn herte te vreden
        Dat dicwijls is ongherust
        Die waerheyt sal altijt bliuen
        Den boom kentmen aende vrucht
      
      
        Ick bid v al int ghemeyne
        Dien de wake beuolen is
        Siet ghi v scaepkens dolen
        Beresptse al int best
        Ende wiltse niet versmaden
        Al is haer herte beswaert.
        Die waerheyt sal altijt bliuen
        Den boom kentmen aende vrucht
      
    
  