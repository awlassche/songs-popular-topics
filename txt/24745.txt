
    
      
        In noyaelre trauwen fijn
        Sonder fraude of malengien
        Willic eewich haer dienre zijn
        Want duecht ende vruecht doet si ghescien
        Haer edel wivelic zoete aenzien
        Staet binnen in mire hertzen scrijn
        Naest gode so moet dat herte mijn
        Altoos bliven haer eighijn
      
      
        Al warich heinen over rijn
        Gheheel soude haer mijn hertze bliven
        Want haer wivelic anscijn
        En can men uut mi niet verdriven
        Mine bliscap ware niet te scriven
        Gaefsoe mi troost een lettelkijn
        Naest gode so moet dat herte mijn
        Altoos bliven haer eighijn
      
      
        Hoe mochtic achten eenighe pijn
        Die mi haer minne doghen doet
        Want als die edel duutsche wijn
        Mach si verhueghen minen moet
        Wat soe mi doet docht mi niet goet
        Ic ware onwetender dan een zwijn
        Naest gode so moet die hertze mijn
        Altoos bliven haer eighijn
      
    
  