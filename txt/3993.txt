
    
      
        Ick minde eens conincx sone
        Heer Iesus is sinen naem
        Hoort ghi ionge maechden
        Van den enghelen wort hi ghedient
      
      
        Hi is soe schoon van formen
        Ende oock seer minnelijck
        Inden hemel noch inder aerde
        En vintmen niet sijns ghelijck
      
      
        Die straten sijn vergulden
        Si blincken ghelijc cristal
        Die heylige suyuer maechden
        Och sij singen daer bouen al
      
      
        Sij dragen blinckende stolen
        Met peerlen so wel omset
        Werwaert dat si treden
        Met soeten roke bespret
      
      
        Sij dragen blinckende stolen
        ende eenen crans so schoon
        Sij liden doer den reye
        Al voer des conincx soon.
      
      
        Maria badt haren soon te schincken
        Den maechden nieuwen wijn
        Nu drinct mijn lieue kinderen
        Ghi sult hier altoos sijn
      
      
        Dauid met sijnder herpen
        Hi maect daer so groot ghescal
        Dattet steden ende dorpen
        Moghen hooren ouer al
      
      
        Hi roert sijn soete snaren
        Als hi te doene plach
        Och hondert duysent iaren
        En schinen daer niet eenen dach.
      
      
        Daer sullen wij iubileren
        Met hemelscher melodie
        Met Christo onsen heere
        Ende die enghelsche ierarchie
      
      
        Daer sullen wij sonder trueren
        Aenscouwen Gods claer aenscijn
        In eewigen ghedueren
        Sonder druck oft sonder pijn
      
      
        Daer en sal ons niet raken
        Vaders noch moeders druck
        Al waert dat si inder hellen saten
        Sij en beletten niet ons gheluc.
      
      
        Salige herten die God minnen
        Hebt dit altijt voer oghen
        Want die werlt verstroyt de sinnen
        Diese mint is int leste bedrogen.
      
      
        Die dit liedeken dichte
        Was seer bedroeft van sinne
        Want sijn herte was so lichte
        Ende versmoort inder werelt minne
      
    
  