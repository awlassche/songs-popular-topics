
    
      
        Die stercke God eewich end sonder endt,
        Heeft sijn cracht hier in ghemaeckt bekent,
        Dat hy ter schand en ganschelijck onder de voet
        Nu heeft gebracht des Spangiaerts hooge moet,
        Haer wreed opset heeft hy sijn naem ter eeren,
        Door sijne macht, tot niet ghedaen verkeeren.
      
      
        O ghy Gods volck, die op der eerden leeft
        U herte end mont, tot sijnen lof begheeft,
        Ghy Engelsch volck die God groot gunst bewijst
        Danckt hem hoochlijck, met luyde stem hem prijst
        Ghy Nederlant met Enghelandt verbonden,
        Wilt over al van lof en danck vermonden.
      
      
        Int jaer een duysent, vijfhondert tachtich acht,
        Wonderlijck jaer by alle man gheacht
        Isser een dier, van vier jaren een dracht,
        Van een Spangiaert in Zee ter werelt bracht,
        Vreemt van fatsoen, in sterckte groot en heerlijck
        Ende om te sien seer wonder en verveerlijck.
      
      
        Dit monster was des scheeps toerusting groot
        Die d'eerd en locht ghedreycht heeft metter doot,
        Jae opentlijck dorst segghen op dat pas
        Dat hy gheheel des werelts vreese was,
        End dat niemant (so stoutelijck dorst hy spreken)
        Soud dorren doen van teghenstant een teecken.
      
      
        O Hemelen als ghy aensacht dees Vloot,
        Van hondert vijfendertich scheepen groot,
        Op swaters rug, elck gheleeck een Casteel,
        Vol van gheschut, cruyt, loot, en volckx seer veel,
        Meynde ghy niet datmen haest soud aenschouwen
        Der kinderen Gods verderf en swaer benouwen.
      
      
        O groote zee, ick bid dy seght my van als,
        Dees sware last lach op dijn natte hals,
        Zijn dijn schouderen alsdoen niet moed gheweest,
        End van verdriet ghehadt een swaren geest,
        Woudstu dy niet als doen wel onderwinden
        Om schip en volck in dijn balg te verslinden?
      
      
        Hemelen end aerd seght my als ghy daer saecht
        Aen dander kant noch een dier onvertsaecht,
        Dwelck al ghereet met yver ende vlijt
        Om hem by een te voeghen, niet dan tijt
        Verwachtende: Hebst dy niet willen setten
        Om dat alsdoen oock mede te beletten.
      
      
        O Coninghen die God den schepper vreest,
        Die sonderlingh ghedreycht heeft dit tempeest,
        O Coningin, den vreemden goedertier
        Die boven al ghestaen heeft dit dangier
        Dochte ghy niet dat Gods hant almachtich
        Alleen gheweest is dijn bewaring crachtich?
      
      
        Ghy volckeren diet Meyr alweechs bepaelt,
        End ghy Staten die Christo niet en faelt,
        Staten vercnocht soo vast met goet eendracht,
        Tot wederstant des Spaenschen Coninckx macht
        Seydy niet aldaer is geen hoop voorhanden
        Dan God alleen teghen onse vyanden?
      
      
        Ghy jonge spruyt van hooch beroemden stam
        Waer deur dit landt in voorspoet toenam,
        Kint dat sijn Vader in alles wert ghelijck,
        Peynsde ghy niet dat God in goetheyt rijck,
        Alleen vermach ons dit ghewelt afweeren
        En dat noyt-weer in calmte doen verkeeren.
      
      
        Als nu die Zee, niet seer met haren danck,
        Gedragen hadt, dees vrucht twee maenden lanck
        Heeft sy daer na, maer vaec met wint ghequelt:
        Dees schepen al op goede Ree ghestelt,
        Ontrent de stad van Calis dat sy waren
        Hebben daerom vreucht willen openbaren.
      
      
        Onder hun was alreeds verdeylt het goet
        Van Enghelant, en van dees landen soet,
        Mijn is seyt d'een, hier vant Gouvernement,
        Mijn is dees stadt, seyt dander hoort hoe jent,
        Yeghelijck van hen (maer al te vroech) vertelde
        Sijn staet, sijn lant, sijn goeden en sijn ghelde.
      
      
        Maer principael die Coninck dachte te zijn,
        Alreeds ghecroont, wat coste tot dien fijn,
        Heeft hy ghedaen, sijn voor gaende gheluck,
        Gaf hem oorsaeck te dwalen in dit stuck,
        Denckend dat als nu tot sijnder vromen
        De schoone roos van Enghelant was ghecomen.
      
      
        Maer God diet al uyt den Hemel dooroocht,
        Den stouten druckt, den nedrighen verhoocht,
        Die van sijn volck goedichlijck hoort de clacht,
        Als sy benaut, hem bidden met aendacht,
        Heeft haestelijck over dit Heyr hoochmoedich,
        Neder ghestort sijn toorn en gramschap gloedich.
      
      
        Want d'Enghelsche ghelijck als honden snel,
        Dapper en cloeck teghens die Beyren fel,
        Hebben ghedaen met haer cleyne boots
        Dees Kraken hooch met schieten veel aenstoots
        En hebben hen soo vromelijck ghedraghen,
        Dat desghelijckx noyt is ghehoort sijn daghen.
      
      
        Die van Hollant en Zeelant seer vermaert,
        Zijnd als doen oock by malcander vergaert,
        Hebben d'uytganck van Duynkercken so beset,
        Dat de Prince van Parma wert belet,
        Met sijn schepen ende volck in groote hoopen,
        Aldaer versaemt als doen in Zee te loopen.
      
      
        End mitsdien dat des anders meyninghe was
        Oock hem hier by te voeghen soot gaf pas,
        Heeftse verwacht, maer metter tijt doch hoort
        Heeft d'Enghelsman ghesonden aen hun boort
        Voorwint, voorstroom veel branders die hun deden
        Nemen de vlucht, noyt meerder schanden sy leden.
      
      
        D'een metter haest, zijnde voor brant verveert
        Hout af sijn tou, volck en schip hy salveert,
        Dander oock met sijn Ancker stracx oplicht,
        En om t'ontgaen sijn zeylen hij onswicht,
        End soo verbaest hen op de loop tsaem stellen
        Langs Engelant, de wint neemts oock te quellen.
      
      
        Van wint gejaecht van d'Engelsche vervolcht,
        Oock van Gods handt, seer zijnd' op hun verbolcht
        Naert Oosten nu, dan loopen sy naert Noort,
        Heel Schotlant om, wie heeft desghelijcx gehoort,
        Een groote deel op d'Yrsche custen stranden,
        Een grooten deel comen in svyants handen.
      
      
        De rest haer cours naer Spangien heeft gheset,
        Maer al vergeefs want God heeft het belet,
        Gheen bequaem weer noch wint hy hen verleent,
        Sulcx dat daerom sy werden seer vercleent,
        End so daer thuys mach yemant zijn ghecomen
        Dat hy niet meer hem geeft op onse stroomen.
      
      
        Gruwelijck gericht van God ghebenedijt,
        Waer op wel staet te letten in dees tijt,
        Een wonder werck, ghetuycht seker en wis
        Dat als een mensch vol van trotz God teghen is
        Schict God als dan dat hy moet schande dragen
        Naer hy groot is, daer naer meet hy sijn plaghen.
      
      
        Maer ghy Gods volck door sijne macht behoet
        Van dit ghewelt u monden open doet,
        Ontsluyt u hert, wilt hem gheven die eer,
        Dat van Spangien verwonnen is het heer
        Maeckt dat sijn lof ende naem vol van weerden,
        Over al groot ghemaeckt werd opter eerden.
      
      
        O ghy Gods volc, den wekken seer veel quaets,
        Veel leyts, veel pijns, veel arbeits seer veel smaets
        Toebereyt was: hier van zijnde bevrijt
        Den Losser prijst nu en tot aller tijt,
        En siet wel toe dat ghy dees wonder dinghen,
        In geen vergeet of onacht latet bringhen.
      
      
        Kudde Christ, die metter waerheyt wel
        Nu segghen moecht, O God van Israel,
        Hoe wonderlijck hebstu ons vander doodt
        Des lijfs ende ziels, bewaert in desen noot,
        Singht van herten de weerdicheyt verheven,
        Van sijn goetheyt en sterckheyt daer beneven.
      
      
        Seght o mijn God Vader in Hemelrijck
        Mijn rotz, mijn borcht, wie is doch dijns gelijck?
        Ghelucksalich, ghelucksalich is hy
        Die voor sijn schilt en steunsel hevet dy
        Almachtich God, gheen quaet en can benouwen,
        Den vromen, die vastelijck op dy betrouwen.
      
      
        God is die de winden hout in sijn macht,
        Die tot sijnen dienst staen dach en nacht
        Hy is die geen die doet al wat hy wilt:
        Inden Hemel ende op de Zee zeer milt,
        T'gantsch aertsche dal sonder te murmureren,
        Met dienstbaerheyt volbrenght al sijn begheeren.
      
      
        Dees coninghen en dese Princen siet
        Sijn by den Heer der Heeren gantschelijck niet,
        Dees moedighe Pofhansen zijn voorwaer,
        Als stroo voort vyer voor onsen God lofbaer;
        Want teghens God, sijn Soon en sijnder kercken
        Helpt geene raet, aenslach noch smenschen wercken.
      
      
        Vreest dan niet meer, ghy volc van God bemint
        Den sterflijcken mensch te schanden ghesint,
        Aenroept den Heer, en bidt hem vyerichlijck,
        Betrout in hem verwacht stantvastelijck,
        Die mensch en is niet meer dan stof der eerden,
        Twelc van Gods wint, lichtelijc verstuyft can werden.
      
      
        Dat sijn goetheyt, ghenaed en vriendelijckheyt
        Dijn Ziel en hart ontsteeckt met vyericheyt,
        Op dat hy mach van dy naer lijf en gheest
        Werden bemint, ghedient, en recht ghevreest
        In hem alleen stellende dijn vertrouwen,
        Hem biddende dus steets sonder verflouwen.
      
      
        O God, die van ons vyant dikwils hoort
        Tot u oneer dit quaet lasterlijck woort,
        Haer God is God over water en wint,
        Opt lant en heeft hy ghesach oft bewint,
        Toont dat voortaen ghy zijt inden crijch bloedich
        Soo wel te land, als ter zee, ons God goedich.
      
    
  