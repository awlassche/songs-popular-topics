
    
      
        Ic hadde een lief vercoren
        Dies es leden lanc
        Soe hadde een ore verloren
        Daer toe ghincso manc
        Soe diende so wel na minen danc
        Seidic neen so seide ja
        Nu gaet voren voren voren
        Nu gaet voren ic volghe u na
      
      
        Ic seide soete minnekijn
        Nu gaet met mi
        Ic wille altoos u eighin zijn
        So waer ic zi
        Mijn herte es u so vaste bi
        Mine rouc waer dat ic met u ga
        Nu gaet voren voren voren
        Nu gaet voren ic volghe u na
      
      
        Ic leedese in dat groene
        Bachten daverloo
        Haddicker yet mede te doene
        Dat laet zijn also
        Wi waren beide in vruechden vro
        Soe leerde mi scieten na de ka
        Nu gaet voren voren voren
        Nu gaet voren ic volghe u na
      
      
        Ic seide scone vrouwe
        Ic bem in u bedwanc
        Soe boot mi hare trouwe
        Doe riepic goddanc
        Van vruechden dat ic lude zanc
        Help mi here god hoe vaste ic sta
        Nu gaet voren voren voren
        Nu gaet voren ic volghe u na
      
      
        Soe boot mi hare meine
        Wit als ene cole
        De zuverlike reyne
        Maecte mi an dole
        Wi ghingen so ter minnen scole
        Wine consten segghen bu no ba
        Nu gaet voren voren voren
        Nu gaet voren ic volghe u na
      
      
        Soe boot mi haer anscijn
        Ende zoe sanc in fransois
        Recht als een ongherich zwijn
        So ghinc haer zoete voys
        Mi dincke ic minne gheerne iet moys
        Ic halp haer zinghen re mi fa
        Nu gaet voren voren voren
        Nu gaet voren ic volghe u na
      
      
        Ic seide lief nu gaeu
        Ende ghevet mi eenen mont
        Ghelu ende blaeu
        Up hare lippen stont
        Mijn hertkin dat es al ghesont
        Als ic mi in der vruechden dwa
        Nu gaet voren voren voren
        Nu gaet voren ic volghe u na
      
      
        Soe lichtede haer caproen
        Ende seide die tijt gaet
        Ic seide wat gadi doen
        Ende dies es gedaen quaet
        Ghi hebt mijn hertekin al versaet
        Als ic mijn oghen up u sla
        Nu gaet voren voren voren
        Nu gaet voren ic volghe u na
      
      
        Als ic sach haren ganc
        Spien ic der vruechden crans
        Soe was van houden manc
        Hoe mochte haer lusten mans
        Wielende ghinc soe als een gans
        Hadsoe gheroupen doe ka ga
        Nu gaet voren voren voren
        Nu gaet voren ic volghe u na
      
    
  