
    
      
        O stede duechdelic minlic ort
        God haet verchiert dijn edel name
        Bi dir elc menscelich ghebort
        Mach vroylic leven sonder blame
        Dijn gheer is eere dijn wesen scame
        Du best vul duechden zekerlijch
        Ich danx der minnen minnentlijch
      
      
        An steiden orden blivic vort
        Mijn leven lanc want het betame
        Der minnen die mi gheift confoort
        Van soeter rusteliker vrame
        Mine was nie ruste so bequame
        Alstu mi gheifs vrauwe duechdenrijch
        Ich danx der minnen minnentlijch
      
      
        Bi dir so ben ich onghestoort
        Ondanc der bozer niders game
        Dijn woort dijn mein es recht acoort
        Met rechte ich vro met dir verzame
        Ghenouchlic snijt der minnen brame
        Niet meer ne werd gheprouft van mich
        Ic danx der minnen minnentlijch
      
    
  