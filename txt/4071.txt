
    
      
        HEere God waer was doe mijn ghedochte
        Doen ic der werelt ane claf
        Om al dat si mi gheuen mochte.
        En diende ic haer niet eenen dach
      
      
        O werelt ic wil nu orlof nemen
        Ick heb v alte lange ghedient
        Crancken loon sult ghi hem gheuen
        Die totten eynde sal sijn v vrient.
      
      
        Eertsche dingen ende creaturen
        Die onghestadich sijn ende loos
        Dat heb ic vonden in corter vren
        Nu rouwet mi dat icxse koos
      
      
        O eertsche minne ghi moet faelgieren
        Ghi en blijft maer eenen corten tijt
        Nemmermeer in gheen vren
        En wil ick draghen dit habijt.
      
      
        O werelt ghi slacht den schonen grauen
        Die daer buten so groene staen
        Maer diese van binnen wel besaghe
        Hi soude aensien een droef gelaet.
      
      
        O werlt gaet wt minen ogen
        Ick wil v eeweliken vlien
        Want ghi hebt mi bedroghen
        Met minnen en wil ick v nyet meer aensien.
      
      
        O werelt ic meyne v te ontulien
        Ende ghi soect mi in allen steden
        Met soe menich subtile englen
        Hoe ghi mi mocht tot uwaerts leden.
      
      
        Die der werelt dient is seer onwijs
        Dies sijt seker ende ghewes
        Hi verliest loon ende prijs
        Ende sticht sijn woninge op een ijs.
      
      
        Die ghene die hen te tide afsceyden
        Van deser werelt brooschen troost
        Blidelijc mach hy hem verbliden
        Want hi wort van al verlost.
      
      
        Hi en derf hem niet veruaren
        Al wort hem dat verbeyden swaer
        Alle dat hi mach met herten begheren
        Dat wert hem int eynde openbaer.
      
    
  