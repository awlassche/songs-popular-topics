
    
      
        Loeft alle die hier bi my sijn
        Een ioncfrouwe edel ende fijn
        Die scoenste vanden troene.
      
      
        Wi en vinden niet in al die scrift.
        Dat eenich ioffrou soe was begift
        Met duechden alsoe scone.
      
      
        Als ons lief moeder sinte claer
        Wert geboren dats openbaer.
        Es haer haer naem gegeuen.
      
      
        Want christus sprac met woerden soet.
        Al aen dat cruce daer hi stoet.
        Dat clara haer naem soude wesen.
      
      
        Claer was si in dit gesticht.
        Veel claerder es si int eewich licht
        Vor alle santinnen verheuen.
      
      
        Dat bewijsde haer in dit leuen
        Die heere daer hemel ende eerde vor beuen
        Doen si lach in haer crancheit groot
      
      
        Daer si begeerde met herten zeere.
        Aen te siene die crebbe ons heren
        Dat haer gesciede claer ende bloet.
      
      
        Die coninginne vanden trone.
        Bracht haer een vergulden crone
        Daer si lach in haer weeldege doot
      
      
        Si sprac ver ziele nv vaert gereet
        Ghi en dorft ontsien rouwe no leet.
        Ontfaet den loen sonder genoot
      
      
        Want christus steet na v en beyt.
        Hi wilt v leiden daer men meyt.
        Al in sijn eewich rike.
      
      
        Daer ghi nv sit ter rechter hant.
        Hulpt ons moeder vut sviants bant
        In vrouden sonder gelike.
      
      
        Gruet ons franciscus onsen vader.
        Ons patroens sidi bey gader.
        Beuolen bliue v al ons couent.
      
    
  