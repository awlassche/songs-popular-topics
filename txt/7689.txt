
    
      
        O wel moechdi u verhogen
        Die om God na u vermogen
        Den armen troest in haer verdriet
        Tzy mit woerden of mit werken
        Voer u doer of voer die kerken
        Soe waer dat ghi se hoert of siet
      
      
        Vaderlic end mynnentliken
        Sel u God van hemelriken
        Daer voer noch in syn rijc ontfaen
        Daer sel dijt pallaes aenscouwen
        U getymmert al claer gouwen
        Vant guet dat ghi hem hebt gedaen
      
      
        Hoe ghi hem geeft blideliker
        Hoet pallaes wort suverliker
        Mit alle sueticheit verciert
        Des menschen hart machs niet grondieren
        Hoe ghi daer selt jubilieren
        Om dat ghi hem nu wel hantiert
      
      
        Loff end eer sul zi u geven
        Boven in dat ewich leven
        Daer voer die borgers dancken zeer
        Wonderlic sul si u prisen
        Hulp ende troest mit myn bewisen
        Voer Jhesum onsen lieven Heer
      
      
        So dat ghi van hem selt horen
        Coemt myn vrienden uutvercoren
        Besit myns Vaders ewich rijc
        Ju bereit mit lieft mit mynne
        Vander werrelts aen beghinne
        Want ghijt verdient hebt trouwelic
      
      
        Honger dorst heb ic geleden
        Veel verdriets veel jammerheden
        Ghi troeste my in myn gebrec
        Als ic ju myn noet liet weten
        Drincken gaefdi my end eten
        Daer in en sciede gheen vertrec
      
      
        Oec in al myn ander dogen
        Quam my troest nae u vermoegen
        Dus coemt besit myns Vaders rijc
        U bereit mit lieft mit mynne
        Vander werrelts aen beghinne
        Want ghijt verdient hebt trouwelic
      
      
        Hoe wel sel u dat behagen
        Blidelic suldi hem vragen
        O Heer wanneer is dit gesciet
        Dat wy u dus in liden sagen
        Honger dorst mit ander plagen
        En troesten u in ju verdriet
      
      
        Soe suldi dees antwort horen
        Lieve vrienden uutvercoren
        Voerwaer voerwaer ic segge ju
        Also lang gijs een die mynste
        Mynre hebt gedaen of gunste
        So lang gesciedet my van u
      
      
        O wat vruechd sal u dan wesen
        Als u God soe heeft gepresen
        Voer al dat is of heeft geweest
        Syn prijs is waerachteliken
        Want si blijft doch eweliken
        Mer werrelts prijs is idel feest
      
      
        O nu wilt doch blideliken
        Hier beneden op eertrijken
        Den armen geven troest en raet
        Wie heeft noet end bidt om Gode
        Laet u dunken tsi Gods bode
        Al waer hi wonderlike quaet
      
      
        Als ghi een sult aelmis gheven
        Is hi guet of quaet van leven
        Al daer en leyt u niet smyts aen
        Als ghi so staet in die sinne
        Dat ghijt puer geeft om Gods mynne
        Ghi sult daer of groet loen ontfaen
      
      
        Wie ghi troest in syn behoeven
        Om Gods myn wilt des geloven
        Hi wort u tymmerman te hant
        In dat scoen palaes voerscreven
        Daer ghi in sult syn verheven
        Corts boven in dat suete lant
      
      
        Nu God gheeft ons hier die armen
        Om dyn wille so tontfermen
        Dat wy noch weerdich moeten syn
        Alle blijscap mit Venite
        Ende verlost van dat woert Ite
        Mit al syn vreselike pyn
      
    
  