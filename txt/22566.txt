
    
      
        Tusschen se berch hoghe
        Daer leit een water wijt;
        Daer wonnen twee edel conninxkijnder,
        Sy en connen tsamen comen niet.
        Daer wonnen twee edel conninxkijnder,
        Sy en connen tsamen comen niet.
      
      
        En dat vernam een nonnee,
        Een non, God gheef haer al mijn leit!
        'En wat beduyt die kaersse
        Die opter tinnen steyt?'
        'En wat beduyt die kaersse
        Die opter tinnen steyt?'
      
      
        'En doet daer uut die kaersse,
        Die opter tinnen stuet!
        Soe moeghen alle onse nonnen
        Van binnen wesen wel behuet'.
        Soe moeghen alle onse nonnen
        Van binnen wesen wel behuet'.
      
      
        Men deder uut die kaersse.
        Men dorstet laten niet.
        Doen verdranck dat edel coninxkint,
        Het en konst die cante raken niet.
        Doen verdranck dat edel coninxkint,
        Het en konst die cante raken niet.
      
      
        'Och vader', seidt sij, 'vader,
        Mijn hoeft doet my soe we!
        Moet ic wel eens ghaen wanderen
        Al tenden die wilde see'.
        Moet ic wel eens ghaen wanderen
        Al tenden die wilde see'.
      
      
        'Och visser', seidt hij, 'visser,
        Mijn guetlijc visserkint,
        Nu leit mijn dochterkijn wanderen
        Ende brentsee my weder thuys.'
        Nu leit mijn dochterkijn wanderen
        Ende brentsee my weder thuys.'
      
      
        'Och visser', seidt sij, 'visser,
        Mijn guelijc visserkint,
        Nu spreit daer uut u netken
        Om een verdroncken lief.'
        Nu spreit daer uut u netken
        Om een verdroncken lief.'
      
      
        Hi spreide daer uut sijn netkijn.
        Dat loet sanc op die gront;
        Hij brocht dat edel conninxkint
        In alsoe korter stont.
        Hij brocht dat edel conninxkint
        In alsoe korter stont.
      
      
        Si nam hem in haeren ermmen,
        Sij kuesten voer sijnen mont,
        Veel meer dan hondertwerven
        In alsoe corter stont.
        Veel meer dan hondertwerven
        In alsoe corter stont.
      
      
        'Och visser', seid sij, 'visser,
        Mijns vaders visserkint,
        Nu gruet mijn mijn vader ende moeder ser,
        Si en sien myn nu nochnummermeer.'
        Nu gruet mijn mijn vader ende moeder ser,
        Si en sien myn nu nochnummermeer.'
      
      
        Nu sijn daer twee schoen lyeven doot:
        Och waer so sel mensee graven?
        Onder den roosen eghelentier,
        Dat graft sel roosen draghen.
        Onder den roosen eghelentier,
        Dat graft sel roosen draghen.
      
    
  