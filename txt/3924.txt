
    
      
        O doot o doot / v macht gaet bouen screuen
        V cracht is groot / die v God heeft ghegheuen
        Ghi nemet al in v ghewout
        Hoe rijc / hoe sterck / hoe vroom / hoe stout /
        Hoe ionck / hoe out / hoe ionc / hoe out /
        Ghi benemet haer allen dleuen
        Ghi benemet haer allen dleuen.
      
      
        Hout op in tijts / Eer v die doot verslinde
        Bidt waer ghi sijt / Dat v God gratie sinde
        Ghebruyct toch wijsheyt en verstant
        En wacht v voer den helschen brant
        Ick rade v dat / ick rade v dat
        Daer is pijn sonder eynde
        Daer is pijn sonder eynde
      
      
        Allendich man / Wat sal ick nu gaen maken
        Die niet en can / Tot eenige duechden gheraken
        De werelt heeft mi so vast gheuaen
        Al wilde ick / ick en cans haer nyet ontgaen
        Wat sal ic bestaen / wat sal ic bestaen
        Als ic die doot sal smaken
        Als ick die doot sal smaken
      
      
        Niemant en weet / Wanneer die doot sal comen
        Maect v ghereet / Het sal v namaels vromen
        Ende schout die valsce werelt wreet
        Die naer ons verdoemenisse steet
        Altijt bereet / altijd bereet.
        So waer haer cracht benomen
        So waer haer cracht benomen
      
      
        Rijck God wanneer / Salick die sonden laten
        Eylacen niet eer / Eer ghi mi coemt te baten
        Och God ghi sijt mijn toeuerlaet
        Daer allen minen troost op staet.
        Hoet met mi gaet / hoet met mi gaet.
        Doet mi doch v charitaet
        Doet mi doch v charitaet
      
      
        In minen noot / So wilt mi doch beschermen
        V liefde groot / Laet doch in mi verwermen.
        Van duechden ben ic also cout
        Vol sonden ben ick menichfout
        Dwelck my seer rout / dwelck my seer rout
        Och God wilt mijns ontfermen.
        Och God wilt mijns ontfermen.
      
      
        Cort is den tijt / Die wij hier moghen leuen
        Dies seker sijt / Elck wacht hem voer deewich sneuen
        Want ons quaet leuen ende onbestier
        Mocht ons brenghen int helsche vier
        Noeyt meerder dangier / noyt meerder dangier
        Die van God sijn verdreuen
        Die van God sijn verdreuen
      
      
        Kendt v misdaet / Ende leeft bi wisen rade
        This sorghelijck / iaet / Te sondigen vroech en spade
        Ons cranc ghelooue doet ons den noot
        Dat wij dus bliuen in sonden groot
        Verblint ter doot / verblint ter doot
        Daer om bidt God ghenade
        Daer om bidt God ghenade
      
      
        Biecht v in tijts / Dat God gheen sonden en vinde
        Neemt gheen respijt / En doet niet ghelijc die blinde
        Ende hout altijt den rechten pat
        En wacht v voer dat helsce gat
        Ick rade v dat / ick rade v dat
        Dats tslot / aensiet het ynde
        Dats tslot / aensiet het ynde
      
    
  