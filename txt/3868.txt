
    
      
        O Godlicke cracht / van hooger macht
        Wat groter wijsheyt hebt ghi ghewracht
        Al aen een maghet ionghe
        Doen ghi haer dat vingerlinc bracht
        Want si v diende dach ende nacht
        Tot oorconden
        Dat ghi haer trou hebt vonden
      
      
        Haer wijsheyt groot / was sonder ghenoot
        Die heylighe gheest haer herte doerschoot
        Teghen die sarasine
        Vijftich wise meesteren groot
        Heeft si met redenen al versmoort
        Ten fine
        Die reyne maget Catharine
      
      
        Des keysers goet / ende hoogen moet
        Hebdy versmaet wt sinnen vroet
        En coost den doot daer vore
        Ghi boot den hals wt minnen soet
        Daer wte ran melck voer roode bloet
        Tot dyer vren
        Bekeerden veel creaturen
      
      
        O edel martelersse vry
        Al op den berch van synay
        Deden v die engelen ter eerden
        Daer v so menich ridder vry
        Versoect wt edelre heerscapy
        Met weerden
        Ende olye van v begheerden
      
      
        Ick bid v patronersse vroet
        Neemt ons allen in v behoet
        Ende wilt ons wijsheyt gheuen
        In vreden te leuen in minnen soet
        Ende helpt ons aen dat eewighe goet
        Sonder sneuen
        Hier nae met v te leuen.
      
    
  