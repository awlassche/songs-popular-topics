
    
      
        Wij, die voor al vervolgden en verdrukten
        Eens openzetten wijd der grenzen poort,
        Wij, die in recht nooit voor het onrecht bukten,
        Vrij in ons doen, ons denken en ons woord,
      
      
        Hoe zijn wij nu zoo smadelijk geslagen
        In der onvrijheid kluisterende klamp!
        Hoe slijten wij, gevangen, onze dagen
        In dit omheinde concentratiekamp!
      
      
        Nu schuifelen wij schichtig onze ronden
        Binnen der grenzen onverbreekbren muur.
        Wij worden vroeg naar donkre cel gezonden
        En beiden lang het kille wakens-uur.
      
      
        Wij speuren rond en fluisteren wat zachter
        Als wij een vriend ontmoeten in de straat,
        Bang voor de blikken van den Duitschen wachter,
        Bang voor in eigen kring het bar verraad.
      
      
        Wij, in dit land van room en honingraten,
        Wij kennen voedselnood op elk gebied.
        Wij eten en wij drinken surrogaten,
        De rest van 't maal dat ons de vijand liet.
      
      
        Steeds vaster, vaster draaien zij de schroeven
        Van hun vervloekt systeem, naar nazi-wet.
        De vingerafdruk stempelt ons tot boeven,
        Nog blijft ons niets dan lijdelijk verzet!
      
      
        Maar - kijk naar Amsterdam! Zie hoe de glorie
        Van 't Hollandsch volk langzaam den moker heft
        Van 't Amsterdamsche dok begint victorie......
        Wee, wien zoo zwaar de haat van Holland treft!
      
    
  