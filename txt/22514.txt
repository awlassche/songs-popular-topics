
    
      
        Wt harteliker gheren
        uut rechter vrolicheit
        so wil wi iubileren
        mit rechter soeticheit
        al wair mijn leit al hier verbreit
        in sorghen ende in seren
        ten is gheen ewicheit
        tis dic gheseit een goet verbeit
        dat staet te prisen meren
        dan grote haesticheit
      
      
        War om so wil ic truren
        mit sorghen sijn beuaen
        stont ic ter auonturen
        als menich heeft ghedaen
        so mocht ic saen mi seer verslaen
        ende duchten tallen vren
        dat hi mi mocht ontgaen
        op wien ic haen so lang gestaen
        dien ic uut minnen puren
        so hartelic heb omvaen
      
      
        In desen stae ic vride
        bevreet in tharte mijn
        ten sal niet langhe lide
        ic sal verlichtet sijn
        uut gods aenscijn dair putmen wijn
        men drinct tot allen tide
        ende nymmermeer vol te sijn
        na corte pijn so lang termijn
        te wesen altijt blide
        verslonden in vroechden sijn
      
      
        Lof si god van hier bouen
        al inder ewicheit
        dien al die enghelen louen
        mit groter nersticheit
        die al mijn leit verdreuen heit
        so veer van mi verscouen
        verwandelt in soeticheit
        o triniteit daert al aen steit
        noed ons tot dynen houen
        der ewigher salicheit
      
      
        Hoe vast hout mi geuanghen
        dij min o edel greyn
        laet mi dijn troest onfanghen
        onsluyt die soete fonteyn
        die mi alleyn mach maken reyn
        ende corten swaer verlanghen
        mit v te sijn ghemeyn
        o edel eyn der minnen screyn
        ghi maect mijn hert so banghen
        och eyn ende anders gheyn
      
      
        Een tijt was hier te voren
        dien ic in corter stont
        so deerlic heb verloren
        des bin ic seer ghewont
        in thertse gront als god orcont
        van eenre maecht gheboren
        der heelre werelt ront
        o edel font maec mi gesont
        op dat ic werd vercoren
        daer ghijt al naeste gront
      
      
        Laet ons mit hert ende sinnen
        mit vroechden ende iolijt
        ons keren tsijnre minnen
        in onser iongher tijt
        die ver ende wijt elc hert verblijt
        ontfonct mit seraphinnen
        die ons so wel beurijt
        voer thelsche spijt dat ons benijt
        dat wi ter hogher tinnen
        der glorien sijn ghedijt
      
      
        Mijn hert sin siel mit ene
        ende al mijn erflic goet
        dat ic ontfinc te lene
        van minen troester soet
        dat ic ter spoet hier laten moet
        ic gheeft hem al ghemene
        wiens troest mi hopen doet
        op sijn oetmoet die voer mi stoet
        aen tcruys gerect mit wene
        so iammerlijc bebloet
      
      
        Ut hem is al mijn leuen
        mijn hoep mijn toeuerlaet
        aen hem bin icks gebleuen
        die mi niet af en gaet
        noch scae noch baet en valscht
        die also vast gescreuen sijn maet
        in mijnre harten staet
        die vroech ende spaet elx hert beraet
        hi sal mi niet begheuen
        die hemel ende aerd versaet
      
      
        Stelt v mijns raets te pleghen
        ic sal v raden wel
        van als te sijn onsleghen
        mit iesu vrientscap stel
        mit hem versel ende nymont el
        den bant mit hem te dreghen
        dat is een vrolic spel
        die tijt is snel die doot is fel
        reyt v ghi moet van weghen
        vreest v voor thelsche quel
      
    
  