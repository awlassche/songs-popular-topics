
    
      
        Ghi sijt daert alle tijt es mey
        O minnere der drie persone.
        Verheuen inder yngelen rey.
        Met sonderlingen lone.
      
      
        Als ic aensie vore ende nae.
        Alder heilegen leuen.
        Soe en quam nie geen soe hogen stae.
        Daer ic af vinde bescreuen.
      
      
        Die ewangelist scrift openbaer.
        Als wi lesen en singen.
        Dat hi dach inder sonnen claer.
        Neer comen dan anderen ingel.
      
      
        En quam nie heilich ouerwaer
        Tot soe grooter eeren.
        Dat hi heymelic oft openbaer.
        Die .v. wonden droech ons heeren.
      
      
        Dan alleen die ingelsche man.
        Franciscus als ic bekinne.
        Vut den seraph die tot hem quam.
        Dat dede sijn groote minne.
      
      
        Die minne was seker groot.
        Dat hi droech ten cruce ons heren
        Daer om twee iaer vor sine doot.
        Wouden god hier met eeren.
      
      
        O rose roet geeft ons v hant.
        O ingel der genaden.
        Trect ons in dat hemels lant.
        En wilt ons niet versmaden.
      
      
        O lielie wit o claer fonteyne.
        Ghi vloeyt tallen boerden.
        Ghi sijt suuer ende reyne.
        Vol godliker woerden.
      
      
        O violette doer v oetmoet.
        In v soe staet mijn hopen.
        Wi souden alle waren wi vroet.
        Tot uwer genaden lopen.
      
      
        Al ons couent beuelic v
        O bloeme scoen van goude.
        En can v niet vollouen nv.
        U doget staet menichfoude.
      
    
  