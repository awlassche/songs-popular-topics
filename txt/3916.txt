
    
      
        GOds geest leert van binnen
        So wie die waerheyt wil verstaen
        Hi moet hemseluen sien binnen
        Ende in sinen gronde gaen
        Beelden ende vormen ledich staen
        Ende alle ghescapen dinghen
      
      
        En dat vernam een raet des gheests
        Hy sprack / natuere ghi moet steruen
        Alle ghenuechte des vleesches
        Ende alle creaturen af gaen
        Soe moechdy in rusten in vrede staen
        Ende leuen naer den raet des gheests
      
      
        Hier en is gheen langer beyden
        Dat licht verlicht de siele mijn
        Daer in so wil ick wesen
        Al in dat licht der godheyt fijn.
        Dair al die engelen onbeeldelic sijn
        Dat is leuen bouen sinnen
      
      
        Die waerheyt heb ic onderuonden
        Die in minen gronde staet
        Die heeft si mi ontbonden
        Staende in grote ootmoedicheyt
        Ghebruykende sijn properheyt
        Van alle banden ontbonden.
      
      
        Vruechdelijck sijn wij ouercomen
        Ende in haren oorspronck gheraect
        In haren eersten beginne
        Daer staet si alle dinghen naect
        In eenen diepen afgront gheraect
        Dats in eenicheyt te sine.
      
    
  