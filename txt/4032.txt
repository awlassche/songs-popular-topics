
    
      
        HEer Ihesu wilt ghi mi bi staen
        Ick ligghe in quellinghen seer beuaen
        Belast met swaren sonden
        Mocht ic my noch vermeyden gaen
        Al in heer Iesus wonden
      
      
        Mocht ick mi noch vermeyden gaen
        Aldaer die rode rooskens staen
        Die lelien en de kerssouwen
        So soude die edel siele mijn
        Altoos veruruechden wouden
      
      
        Heere God ic en weet waer henen gaen
        Natuere hout mi soe seer gheuaen
        Si doet mi dicwils trueren
        Den gheest sal noch te bouen gaen
        Al sout haer worden suere
      
      
        Die geest die moet bouen gaen
        Nature moet ter neder staen
        Sal haer die siele verbliden
        In dat hemelsce vaders lant
        Al bi haers brudegoms side
      
      
        Ic sat op eenen auont stont
        Ic dacht so diepe in minen gront
        Dattet daer seer schoon ware
        Al in dat hemelsche conincrijc
        Daer is so gaerne in ware.
      
      
        Ick sat op een ander tijt
        Ic dacht so diepe int herte mijn
        Dat rijc soude eewelijc dueren
        So wiet hier na besoeten wil
        Die moet eerst hier besueren.
      
      
        Ierusalem is een schoon casteel
        Verchiert met soe menic schoon iuweel
        Met purper ende met siden
        Och mocht die edel siele mijn
        Altijs daer in verbliden.
      
      
        Och mocht de edel siele mijn
        Altijt bi haren bruydegom sijn.
        So soudick met vruechden leuen
        Al daer die reyn maget Maria
        So hooghe sidt verheuen.
      
      
        Mochte ick noch comen nae deser tijt
        Aldaer die enghelen maken groot iolijt.
        Ende al dat hemelsche heyre
        So soude die edel siele mijn
        Altoos veruruechden seere
      
      
        Mijn gepeys is menichfout
        Bi wilen heet / bi wilen cout
        Dat doet mi dicwils droeuen
        Had ic heer Ihesum tot eenen vrient
        Ic soude hem wel behoeuen
      
      
        Die borgers van Ierusalem
        Sij volgen dat soete kindekijin
        Met haren witten stolen
        Daer na so volgen die maechdekijns
        Met haer vergulden cronen
      
      
        Die die lieken heeft ghedicht
        Bidt God dat hi haer siel verlicht
        Ende alle diet hooren singhen
        Dat si noch moeten ontsteken.
        In heer Iesus soete minne.
      
    
  