
    
      
        Ey sich op mi, mijn lieve vriendinne
        Wat trouwen ic di hebbe ghetoent;
        Hoe mi verwonnen heeft die minne
        Ende mit haren rosen ghecroent.
        Si heeft mi doervaren al sonder sparen
        Ende dat zwaerste ten lesten ghetoent.
        Ay laet di verwinnen van mijnre minnen
        Ende vliet tot mijnre herten binnen,
        Du en blijfster nemmermeer bi ghehoent.
      
      
        Mijn handen ontloken, mijn arme ontspreyt,
        Mijn ziel gheert di mit groter lust.
        Mijn hoeft gheneycht, mijn mont bereyt,
        Hi waer so gaerne van di ghecust.
        Mijn herte doerwont staet open tot alre stont
        Om di daer binnen te gheven rust.
        Nu laet di verwinnen van mijnre minnen
        Ende vliet tot mijnre herten binnen.
        Daer suldi zaden al uwen durst.
      
      
        Ey scaemdi, mijn bruut, der groter ontrouwen
        Daer du lange mede hebste omghegaen,
        Ende waert van trouwen te wreven in rouwen,
        Want mi dijn minne dus heeft bevaen.
        Laet dansen ende springhen ende ydel singhen
        Ende leert die hemelsche snaren slaen.
        Ay laet di verwinnen van mijnre minnen
        Ende vliet tot mijnre herten binnen.
        Daer suldi ewighe vroechde ontfaen.
      
      
        Nu slach op mi, mijn lief, dijn oghen,
        Ende sich wat di verbliden mach,
        Als ghi siet dat ic ghedoghe
        Van minnen so menighen zwaren slach.
        Ay haddi gheproeft des mi ghenoecht
        Ghi soudt lude ropen: o wi, o wach.
        Nu laet di verwinnen van mijnre minnen
        Ende vliet tot mijnre herten binnen.
        Daer suldi drinken der minnen ghelach.
      
      
        Ey ghelijc dinen roden roc den minen
        Ende besich welc di best behaecht.
        Dijn spelden, die dat hoeft doen schinen,
        Ghelijc mijnre doornen crone, o edele maecht.
        Ende set mijn smerte al in dijn herte
        Die dijn trouwe so minlijc draecht.
        Nu laet di verwinnen van mijnre minnen
        Ende vliet tot mijnre herten binnen,
        Daer vindt ghi al daer ghi naer jaecht.
      
      
        Ey condi nyemant scoenre vinden,
        Edelre of minliker dan ic bin,
        Hoe en laet di u die minne niet binden
        Die an mi vindt so groot ghewin?
        Hoe moechdi so langhe ghevlien bedwanghe
        Daer min mede trect so edelen sin?
        Ay laet di verwinnen van minre minnen
        Ende vliet tot mijnre herten binnen;
        Daer is alles goets eynde ende beghin.
      
      
        Ey wat mach di in mi mishaghen
        Dat ghi dus sere voer mi vliet?
        Ic macht hemel ende aerde claghen
        Dat mi mijn lief en mach waerden niet.
        Daer ic om heb ghestreden ende ghebeden
        Al dat mi minne oyt ghehiet.
        Nu laet di verwinnen van mijnre minnen
        Ende vliet tot mijnre herten binnen.
        Oft ics te bet mocht hebben yet.
      
      
        Ey keert nu, mijn bruut, mit ernste tot mi
        Want minne is starker dan die doot;
        Si maect di van allen zunden vri,
        Lect u hoeft in haren scoet.
        Laet haer staren u hert doer varen
        Dat vurigher is dan ennich gloet.
        Ay laet di verwinnen van mijnre minnen
        Ende vliet tot mijnre herten binnen.
        Daer werdi verledicht van alre noot.
      
      
        Ghebruke mijns na al dijn begheren
        Ende wilt mi niet sparen noch u vermiden.
        In can der minnen niet gheweren,
        Wat si mi doet dat moet ic liden.
        Ay mijn utvercoren nu buucht u oren,
        Die tijt en comt niet tallen tiden.
        Nu laet di verwinnen van mijnre minnen
        Ende vliet tot mijnre herten binnen,
        Daer suldi u ewelic verbliden.
      
      
        Ghi blijft cuysch als ghi mi ruert,
        Als ghi mi helst so blijfdi reyn,
        Als ghi mi cust werdi ghepuurt
        Van allen zonden ghemeyn.
        So ghi mi meer mint, so ghi meer vindt,
        Daer om en acht u, lief, niet cleyne.
        Nu laet di verwinnen van mijnre minnen
        Ende vliet tot mijnre herten binnen.
        Daer suldi drinken der minnen fonteyn.
      
      
        Ghi blijft maecht als ghi mi ontfaet,
        Als ghi mit mi juwen wille voldoet
        So blijfdi joncfrou fier, ende gaet
        Vromelic in der minnen orewoet
        Die u sal gheven dat ewighe leven
        In haer diep afgrondighe vloet.
        Nu laet di verwinnen van mijnre minnen
        Ende vliet tot mijnre herten binnen,
        Daer suldi ghebruken dat ewighe goet.
      
    
  