
    
      
        ¶ Hoe lude sanc die lerar opter tynnen
        so wie in swaren sonden leeft god laets hem wel versynnen
        dat hi sich keert ter doechden waert
        eer hem den wech die doot ondergaet
        sij vroeden diet versynnen
      
      
        ¶ O edel mensch denct ghi moet ymmer steruen
        en sij di niet van sonden vrij gods rijc so moet ghi deruen
        ghi hebt so dic versuymt den tijt
        en dede gods ghenadicheit
        die hel waer dijn vrij eruen
      
      
        ¶ Ende dat verhoordeen ionglinc ionc van iaren
        nv seg mi lerar wel bekent hoe moechdi dus ghebaren
        ic mach noch leuen menichen dach
        ende vroechd hanteren als ic plach
        ende dan te goden varen
      
      
        ¶ Die lerar sprac wat wildi v vermeten
        siet waer sijn v ghesellen gheuaren die bi v waren gheseten
        si waren van iaren dijns ghelijc
        van hauen waren si also rijc
        die wormen hebbense gheten
      
      
        ¶ Die ionglinc sprac ic en can mij niet bedwingen
        ic moet ghebruken mijnre ioecht mit dansen ende springen
        si moeten steruen die veyich sijn
        wel op nv laet ons vrolic sijn
        god salt noch lang ghehengen
      
      
        ¶ Die lerar sprac die vroechd mach di niet duren
        want het verkeert so menichsyns  in eenre corter vren
        och waerstu van die synne mijn
        dat v nv duncket vroechde sijn
        ten waer dij niet dan truren
      
      
        ¶ Die ionglinc sprac du moechs mi niet ontraden
        dat ic die werelt laten sal ende leuen int versmaden
        ic wil volbrenghen dat ic can
        die vroechd der werelt staet mij an
        ic en canse niet versmaden
      
      
        ¶ Die lerar sprac ghi sijt seer vten keren
        dat ghi der werelt vroechde kiest voer tleuen ons liefs heren
        siet toe dat ghi soe niet en kiest
        dat ghi dat rijke gods verliest
        welc ewelijc sal dueren
      
      
        ¶ Die ionglinc sprac soud ic gods rijke deruen
        soe mocht ic sorghen voer mijn lijf dat ic dus soude steruen
        ic heb ghemist den rechten pat
        waer sal ic heen bericht mi dat
        ic ontsie der hellen eruen
      
      
        ¶ Die lerar sprac wildi in doechden risen
        den rechten wech tot gode waert sal ic v gherne wisen
        daer nymmermeer en is verdriet
        doet altijt goet ende laet des niet
        god sal dijn siel wel spisen
      
    
  