
    
      
        PEyst nu om te louen sijn
        Broeders al ghemeyne
        Dat suyuer maechdekijn
        Die in haers herten scrijn
        Droech des hemels doctrijn
        Ende heeft tserpents fenijn
        Ghemaect van machte cleyne
      
      
        Van dat woort / dat was ghehoort
        Menich iaer voersproken
        Dede denghel trappoort
        Voer Maria / die daccoort
        Hielt tonser alder confoort
        Consent en was niet / twoort
        Was tvleesch ende bloet in haer beloken.
      
      
        Op een den coutsten nacht
        In een soe woesten schuere
        Was van haer hoghe gheacht
        Gheboren die godlike macht
        Die aen dat cruyce vacht
        Ende verwan des viants iacht
        Ende brocht ons wt ghetruere
      
      
        Al nader ioetscher wet
        So wilde hy sijn besneden
        Aen het alder scamelste let
        Drie edel Coninghen net
        Sochten tkint onbesmet
        Naect in dat hoy ghelet
        Hebben sijt aen ghebeden.
      
      
        Een fel veninich ghebroet
        Gaf last sijn adherenten
        Te dooden die edel vloet
        Maer doent die moeder verstoet
        Si vluchte / hi wert verwoet
        Ende dede maken een vloet
        Van dbloet der innocenten
      
    
  