
    
      
        Haer oogen stralen blincken
        Veel claerder dan een cristal
        Maria wilt mijns ghedincken
        Maria wilt mijns ghedincken
        Ghi sterct mijn sinnen al
      
      
        Met sonden ben ic beuangen
        Och moeder ende maghet soet
        In gracien wilt mi ontfangen
        Aensiet mijn groot verlangen
        Geeft mi tot duechden spoet
      
      
        Ick en can mi niet verbliden
        Al sonder die minne dijn
        Die werelt wil ick vertiden
        Die werelt wil ick vertiden
        Om v behaechlijck te sijn
      
      
        Een maghet wtghelesen
        Vwen lof in mi vermeert
        Ten hoochsten sidy ghepresen
        Die van beginne mocht wesen.
        Van alle menschen begheert
      
      
        Al is si hooch verheuen
        Haer vrienden nochtans si kent
        So langhe als ick sal leuen
        So langhe als ick sal leuen
        Blijft ghi in mijn hert gheprent
      
      
        Met haer ben ic verbonden
        Ende alle mijn hert beuaen
        Ick gheuoele een soete wonde
        Van minnen / die si mi gonde
        Om haer niet af te gaen
      
      
        Op der werelt minnaers scaffen
        So is mijn achten cleyn
        Haer minne seer te straffen
        Haer minne seer te straffen
        Haer leuen is onreyn.
      
      
        Al ben ick noch ghesceyden
        Van die alderliefste mijn
        Haer coemste wil ic verbeyden
        En daer toe mi bereyden
        Om eewelijck bi haer te sijn.
      
    
  