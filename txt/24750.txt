
    
      
        De capelaen van hoedelem
        Die soude eens nuchtens messe doen
        Die coster die drouch bachten hem
        Sinen bouc ende sinen craproen
        Hi seide coster lieve garsoen
        Nu ganc een lettelkijn met mi
        De bottekalagi de madamoers sondi sondi
        De bottekalagi de madamoers de voustra vi
      
      
        De costre seide domine
        Waer waert wildi henen gaen
        Lieve coster nemmermee
        Ne latet niemene verstaen
        Men soude mi de crune vlaen
        Wiste men hoe die zake zi
        De bottekalagi de madamoers sondi sondi
        De bottekalagi de madamoers de voustra vi
      
      
        Als si camen vor die duere
        Daer de pape wilde zijn
        Coster nu moeti hier vuere
        Bliven staende een lettelkijn
        Haddic ghedaen den wille mijn
        Ic comme tot u sonder chi
        De bottekalagi de madamoers sondi sondi
        De bottekalagi de madamoers de voustra vi
      
      
        Mijn here die pape die ghinc in
        De coster die daer buten stoet
        Hi peinsde wel in zinen zin
        Dese pape en es niet vroet
        Quame de man dan ware niet goet
        Hi soude mi vragen wat wildi
        De bottekalagi de madamoers sondi sondi
        De bottekalagi de madamoers de voustra vi
      
      
        De coster die ne stont daer niet lanc
        De man ne cam ter duere ghegaen
        Laet in laet in dat was sijn zanc
        Of ic sal de duere up slaen
        Als hi dit riep doe wast ghedaen
        In de camere so ghinc hi
        De bottekalagi de madamoers sondi sondi
        De bottekalagi de madamoers de voustra vi
      
      
        Een pape dat hi te bedde vant
        Die arde jamerlike sach
        De man nam enen stoc in dhant
        Hi gaf hem menighen drouven slach
        Hi seide dit es u laetste dach
        De pape maecte groot ghecri
        De bottekalagi de madamoers sondi sondi
        De bottekalagi de madamoers de voustra vi
      
      
        Die coster hoerde dat ghescal
        Hi tart een lettelkijn bet naer
        Hi hoorde tspapen ongheval
        Hi seide wat duvle doedi daer
        God gheve mi een drouve jaer
        Mi en es lief dat ic hier buten zi
        De bottekalagi de madamoers sondi sondi
        De bottekalagi de madamoers de voustra vi
      
    
  