
    
      
        VAn liefden comt groot liden
        Ende onder wilen groot leyt
        Het minde die maget Maria
        Den Gods soon wel ghemeyt
        Si minde hem seer / si hadde hem lief
        Als si hem sach in liden
        Si en conde gherusten nyet.
      
      
        Maria was in liden
        Si ghinc eenen droeuen ganc.
        Tot Hierusalem voer die poorte.
        Die si ontsloten vant
        Daer sach si comen haers herten lief
        Met eenen cruce gheladen
        Als een verbannen dief
      
      
        Met weenentlijcken oogen
        Dat si hem ane sach
        O my sprac si doen eylacen
        Is dit den droeuen dach
        Die van my is ghepropheteert
        Dat mijn hert soude doorsniden
        Dat wreede bitter sweert.
      
      
        Iesus sprak o moeder
        Ghegroet so moet ghi sijn
        Dit cruys dat moet ick draghen
        En liden voer hem die pijn
        Dat Adam mijn knecht heeft verdient
        Voer hem so wil ick steruen
        Het was mijn beste vrient
      
      
        Nu ben ick hier alleyne
        Een moeder onghetroost
        Ick sie hem in groten liden
        Den Gods soon alder hoochst
        Ic min hem seere / ic heb hem lief
        Mocht ic hem helpen draghen
        So en waer mijn liden niet.
      
      
        Ghi en sijt daer niet alleyne
        Sprac een engel wten throon
        Ick ben een bode tot v ghesant
        Wel edel maghet schoon
        Mijn heere heeft mi tot v ghesant
        Dat ick v soude troosten
        Ic en weet oft ghi hem yet kant?
      
      
        Ick heb hem horen roepen
        Tot sinen vader inden throon
        Och willet hem vergheuen
        Sij en weten niet wat sij doen
        Ontfermt v ouer der menschen schout
        Daer ick den doot om steruen moet
        Al aen des cruycen hout
      
      
        Die engelen songen schone
        Al inden hooghen throon
        Die alder bedroefste moeder
        Stont onder des crucen boom.
        Die moordenaer riep ontfermelijck
        O heere wilt mijnder ghedencken
        Als ghi coemt in v rijck.
      
      
        Iesus verblide hem seere
        Al in des moordenaers roep
        Hi keerde hem wederomme
        Met eenen sachtmoedigen moet
        Hi sprac o vrient sijt dies wijs.
        Ghi sult heden wesen
        Met mi int paradijs
      
      
        Hi sprac tot sijnder moeder
        Daer hi aent cruyce hinck
        Met weenentlijcker stemmen
        Och vrouwe siet hier v kint
        Ioannes lieue discipel mijn
        Siet die bedroefde moeder
        Want die beuele ick dy.
      
      
        Sijn leden begonden te beuen
        Hi was seer onghedaen
        Die doot street tegen dat leuen
        So begonste sijn herte tontgaen
        Hi riep Hely o vader mijn
        Hoe hebdy mi nu ghelaten
        In desen allendighen schijn
      
      
        Och alle creatueren
        Die God gescapen heeft
        Coemt nu tot deser vren
        Met eenen bedroefden gheest
        Helpt ons beclaghen den grooten noot
        Die hemel ende aerde ghescapen heeft
        Die hanghet hier naect en bloot.
      
      
        Die hoghe prince der heeren
        Iae mede die hemelsche vorst
        Met also heesscher stemmen
        Sprach hi / o mi dorst.
        Die soete fonteyn diet al versaet
        Met edick ende met galle
        Wert hi ter stont ghelaeft
      
      
        Die eenighe soon des vaders
        Iae mede die hooghe God
        Daer die engelsche scaren voer knielen
        Is nu der ioden spot
        Sij riepen cruyst hem / si maecten iolijt
        Ghi en sijt gheen coninck van Israhel
        Ghi sijt vermaledijt
      
      
        Sijn ooghen begonsten te weynden
        Die minne bewees haer cracht
        O vader daer ghi mi om hebt ghesonden
        Dat heb ick nu al volbracht
        Sijn stemme was lude ende heesch
        Met eenen gheneychden hoofde
        Gaf God sinen gheest.
      
    
  