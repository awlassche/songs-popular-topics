
    
      
        Mi heift ghevaen een wijflic beild
        Het si mir lief dat elc man heild
        Wie zo es dan seggic niet
        Of ict zeide ende voorder came
        So ware mijn trueren menichfald
        Neinic niet huer werde name
        Blijft in mi allein ghestald
        Si heift mijn hertze in huer ghewald
        Mi huecht wanneer zoe up mi ziet
      
      
        Wien salic mijn secreit betrauwen
        Der wroughers also menich leift
        Dies radic der reinre vrauwen
        Dat zoe haer niet te kennene gheift
        Elc minre hem wel te wachtene heift
        So vele der boosheit nu ghesciet
        Mi heift ghevaen een wijflic beild
        Het si mir lief dat elc man heild
        Wie zo es dan seggic niet
      
      
        Ic wensche haer .M. goeder jare
        Met vruechden al haer leven lanc
        So waer ic bem of waer ic vare
        Mijn herte heift zoe in haer bedwanc
        Vrouwe wilt mi des gheven danc
        Want het mi rechte minne riet
        Mi heift ghevaen een wijflic beild
        Het si mir lief dat elc man heild
        Wie zo es dan seggic niet
      
    
  