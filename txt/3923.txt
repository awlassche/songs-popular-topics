
    
      
        LAet ons altijd den sin verlichten
        Inder scrifturen troost vervruecht
        Die liefde Gods int herte stichten
        Waer wt can comen alle duecht
        Want als wij mercken hoe by sonden
        Wi so van God waren vervreemt
        Tot groten troost is ons beuonden
        Dat wij tot hem dus sijn gheteemt
      
      
        Dat ioetsche volc / bi Gods verkiesen
        Heeft eerstmael die scrifture ontfaen
        Maer het heeftse worden te verliesen
        Doer menschen inset oft bestaen
        Het heeft vermenicht Gods gheboden
        Ende anghebeden dwerc van sijnre hant
        Dit is die meeste val der ioden
        Gods woert versmaet menschen bestant
      
      
        Die ioden waren tvolc vercoren
        Inden olijfboom wel versaemt
        Sij hebben haer recht verloren
        Waer wt si mogen sijn bescaemt
        Wij waren die olijfboom tacken
        Die inden wilden woude stont
        Tbeliefde god ons op te packen
        Om te planten in sinen gront
      
      
        Wij waren albeulect mit sonden
        Doer Adam die hem viel rebel
        God heefter tegen boete vonden
        Daer bi tvechten is worden spel
        {90}Hi heeft hier neder laten dalen
        Den Messias lange beloeft
        Ende die scult hem laten betalen
        Van dyen die in sijn woert gheloeft
      
      
        Het ionstich verkiesen van onsen heere
        Heeft ons totten gelooue brocht
        Waer bi dat wi tot sijnre eere
        Tot sijnder liefden sijn gherocht
        Waer wt wi alle saken liden
        Verduldelijc sonder verdriet
        In tegenspoet wi ons verbliden
        Versekert dat ons God aensiet.
      
      
        Want wij doer dwoert / als doer den speghel
        Den schat van sinen gheeste ontfaen
        Cristus bloet dat is den seghel
        Die gheest moet tot ghetuyge staen
        Dien ontfanghen wij tot eenen pande
        Die ons den pays int herte ghiet
        Gheen vyant / gheen sonde / noch scande
        En brenghen ons onruste noch verdriet
      
      
        Het wtwendich teeken van tdoopsel
        Gheeft ons van desen claer bediet
        Tgelooue / die gheest van binnen / knoopsel
        Doer dwoert dat ons hier Christus liet
        De gheest die coemt ons hier versamen
        Ghemeen met Christo onbeschaemt
        Waer bi dat wij ons niet en scamen
        Sijn erfghenamen te sijn ghenaemt.
      
      
        Wij sijn die bruyt / ende onse heere
        Die is die bruydegom verciert
        Sijn weldaden gheeft hi tonser eeren
        Onse sonden hy tot hemwaerts stiert
        Sijn goet dat coemt van sinen vader
        Gheeft hi ghemeen tot onsen profijt
        Wat onse is neemt hi algader
        Gheen sonde en coemt ons tot verwijt
      
      
        Wij sijn sijn broeders altemale
        Kinderen van God met hem ghenaemt
        Dit weten wij al biden strale
        Den gheest die ons maect onbeschaemt
        Hi is dat hooft / wi sijn die leden
        Van een gheestelijc lichaem fijn
        Die vader moet bi allen reden
        Dat hooft van Cristo selue sijn.
      
      
        Wij moeten hem gaen doen offerande
        Alsoot int doopsel staet vertoocht
        Ende versmooren alderhande
        Strale des vleeschs die niet en dooch
        Spijt / nijt / houerdie / idel reden
        Ende des vleeschs alle wellust
        Moeten hier al sijn ondertreden.
        Die gheest brengt al dat vlees in rust.
      
      
        Na dit steruen coemt dat verrisen
        Als Cristus verrees na de doot
        Die wet doen alle menschen afgrisen
        Belofte brengt ons wter noot
        Want als hi ons dus wort te nopen
        Coemt / ick heb al voer v voldaen
        Dan comen wij na hem ghelopen
        En voer sijn gherechte staen
      
      
        Dan moeten wi den heere louen
        Want al dese gauen hi ons geeft
        Wat wi hebben dat coemt van bouen
        Daer onse salicheyt aen cleeft
        Wij sijn hem sculdich alle ons wercken
        Die wij in hem connen bestaen
        Willen wij die scrifture aenmercken
        Hi heeft self al voer ons voldaen
      
      
        Mer dit moeten wi al bekennen
        Ouer die kerstenen al ghemeen
        Vliegende snellijc als met pennen
        Tot haren orbaer al ouer een
        Makende henlieden ghemeene
        Cracht / wijsheyt / sinnen / en scat
        Sonder van hem te willen scheen.
        Dit leert dat woert Cristi plat
      
      
        Wi moeten al ons costen winnen
        Int sweet van onse aenscijn claer
        Met handen / voeten / ende sinnen.
        Dit toont de scrifture openbaer
        Die ghenoech hebben bi te leuen
        Wercken voer die / dies hebben noot
        Hier in en mach ooc nyemant sneuen
        Voer al die werelt is Christus doot.
      
      
        Wij moeten al wt charitaten
        Malcanders last blide ondergaen
        Die liefde van malcander vaten.
        Ghewillich mit malcander staen
        Den crancken sondare verdragen
        Rechtende snel elck anders verdriet
        Dus sullen wij Gode behagen
        Salich is hi die Gods woert aansiet.
      
      
        Want sonder dat aensien van den woerde
        Ende dat nyeuwe testament.
        Ons sinnen staen altijd int noerde
        Ende totten vleesce ghewent
        Maer int licht vander scrifture
        Wort alle duysternisse claer
        Die daer in soect sijn auontuere
        Sijn leuen wert hem openbaer
      
      
        Hi sal daer doer comen te weghe
        Die alle vleesch is onbekent
        Elck man dit woert wel neerstich weghe
        Dat hi mach leuen onbeschent
        Tis al te cranck dat wi versieren
        Met God te worden versaemt
        Sonder die scrifture te hantieren
        Diese versmaet die wort eens beschaemt
      
      
        Onse ouders diese niet en wisten
        Bi onbequaemheyt vander tijt
        En sochten met alle listen
        Gods eere / ende haerder sielen profijt
        Die mogen bi eenige reden
        Hier in wesen gheexcuseert
        Nu en mach niemant sijn te vreden
        Die sinnen heeft hi en studeert.
      
      
        Och troostich woert / o vierich leuen
        O crachtich brant o vierich aensien
        Ghi moget den strael van minnen gheuen
        In liefden ontsteken ons ingien
        Wildy in ons vierichlijc wercken
        Als in die menige is ghedaen
        So worden wi de rechte clercken
        Die tot uwen dienste sullen staen
      
      
        Och kersten met soe dierbaren ware
        Wt ws vyants slot ghecocht
        Aenmerct dat woert / this die nyeu mare
        Doer welcke ghi sijt wt gherocht
        Ondersoect dat mit soeten gheeste
        So moechdy vri comen als vrient
        Seer blidelijc ter auont feeste
        Daer dwoert selue ter maeltijt dient.
      
    
  