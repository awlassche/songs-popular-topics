
    
      
        Minen gheest is mi ontwaect
        Hi en can niet meer gheslapen
        Wat vruechden dat hi maect
        Die doot wil mi betrapen
        Hi heeft al sulc beuel
        Dat hi nu schier mopet henen
        Dus mach ick singhen wel
        Minen mey die is verdwenen
      
      
        Verdwenen is minen boom
        Daer en is geen vrucht in bleuen
        Hoe luttel nam icx goom
        Doen hi stont schoon becleuen
        Ick was ionck / dom / en snel
        Nu moet ic suchten en stenen
        Dus mach ick singhen wel
        Minen mey die is verdwenen.
      
      
        Die mi in mijnder iuecht
        Veel bliscappen aen daden
        Sij en sijn van mi niet verhuecht.
        Sij en connen mi niet versaden.
        So waer dat ict vertel
        Ick en weet op niemant beenen
        Dus mach ick singhen wel
        Minen mey die is verdwenen.
      
      
        Wat helpt mi nu het iolijt
        Dat ick placht te hantieren
        Die doot coemt sonder respijt
        Hoe schoon wij ons verchieren.
        Als ick dit ouer tel
        Beghinne ick mi te vereenen
        Dus mach ick singhen wel
        Minen mey die is verdwenen.
      
      
        Als ick nu in die aerde si
        Waer sal mijn siel dan varen
        O God staet mi dan bi.
        Ende behoedtr mi vander scaren
        Des boosen vyants fel
        Ende van dat eewich weenen
        Wilt mi dan alsoe wel
        V eewich rijck verleenen.
      
    
  