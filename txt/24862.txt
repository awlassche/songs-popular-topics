
    
      
        Het sprac een hovesch minnerlijn
        Nieuwe jaer liefste vrauwe mijn
        Weinscic dir goet
        Al mine jaer so blivich dijn
        Des wilwi tzamen vroilic zijn
        Lief beilde zoet
        Hertze en zin lijf ziel ende moet
        Met steider spoet
        In dijn behoet
        Daer tzoe dwinct mi dijn wijflic scijn
        Dat gheift mi vruecht vor alle pijn
      
      
        Vriendelijc sprac si hem aen
        Mijn hoochste gher ic bem ghevaen
        In dijn bedwanc
        Dijn hertze es in de mijn gheslaen
        Wattu begers dat zi ghedaen
        Mijn eere aenvanc
        Dit jaer ende al mijn leven lanc
        Sonder verganc
        Mine rouc wies danc
        Willic mi alre zorgen dwaen
        Ende ummer voort in trauwen gaen
      
      
        Hi sprac mijn heil mijn keyserin
        Die ic vor al de werelt min
        In trauwen vast
        Bi dijnre duecht ic vruecht ghewin
        So vro en wasic nie van zinne
        Uut zorghen last
        Vor di sijn in mi vrauwen gast
        Du blijfs ghepast
        Mijn hoochste rast
        In di allein wes ich beghin
        Daer mach gheen ander comen in
      
      
        Een vingherlin dat hi haer boot
        Dat soe an haren vingher sloot
        So minnentlijch
        Lettel hem den tijt verdoot
        In sach so vriendelijch ghenoot
        Nie zeikerlijch
        Doe zanc dat beilde vruechden rijch
        Nider zwijch
        Wat moystu dijch
        Ende ummer louch haer mondelijn root
        So haer ghenoucht en vruecht gheboot
      
      
        Doe sonczi beide een nieuwe jaer
        Daer en was geen hertze zwaer
        Dat dochte mi
        Mochtic noch ghecomen daer
        Daer mi mijns hertzen wederpaer
        Dus ware bi
        So waric alre zorghen vri
        Owach owi
        Sone wil dat zi
        In canre comen niet so naer
        Helpt mi daer toe mijns hertzen gaer
      
    
  