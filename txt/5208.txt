
    
      
        O Hollant en Zeelant cloeckmoedich,
        Waerom treur dy in desen tijt?
        Want Godt die sal noch seer voorspoedich
        Verstercken u daden ghebenedijt,
        Dus treurt niet lieve metghenooten
        Want ghy sult sien aen elcken cant
        Dat vuyt u wercken zijn ghesproten
        Vrijheyt in ons vaders lant.
      
      
        O Brabant en Vlaenderen verheven
        Hoe connen wy oock zijn verfraeyt:
        Deen stadt comt naer dander in sneven
        Ons velden leggen onbesaeyt,
        Zierickzee dat zijn wy nu quijte
        Veel ligghen int verdriet versmoort,
        Dwelck ghy ons doet tot grooten spijte
        Om dat wy leeren Godes woort.
      
      
        Hout op van claghen vrienden fiere
        En toont u cloeck in u voortstel
        So ghy ghedaen hebt ghoedertiere
        Al sien u vyanden noch so fel:
        Sy hebben u noch niet verbeten
        Al toonen sy haer so vaillant
        Want wy wenschen ooc wilt dit weten
        Vrijheyt in ons vaders lant.
      
      
        Dat ghy sout dencken Broeders pleyne,
        Dat wy van u volck zijn vervaert:
        Ghy abuseert u al certeyne,
        Den Heer die ons dus heeft ghespaert,
        En voor wien dat wy oock strijden,
        Die sal ons schilt zijn met accoort
        Want ghy ghaet ons alle benijden
        Om dat wy leeren Godes woort.
      
      
        Strijdt ghy dan voor Gods woort warachtich,
        So strijden wy noch eer yet lanck
        Met al het ghantsche lant eendrachtich,
        Om te leven vry ende vranc:
        Vuyt het ghewelt der Spaensche honden,
        Die ons dus langhe hebben vermant:
        En vercrijghen so tot aller stonden,
        Vrijheyt in ons vaders lant.
      
      
        O Brabant seer schoone landouwe,
        Die woorden luyden daer seer soet:
        Dan wilt ghijt beghinnen op trouwe,
        So ghrijpt nu eenen Leeuwen moet:
        En wilt daer in parsevereren,
        Oft anders wort ghy al verstoort:
        Alsomen ons nu ghaet tracteren,
        Om dat wy leeren Godes woort.
      
      
        Wat denckt ghy Hollantsche Roomeynen?
        Dat wy so slecht zijn, neen voorwaer:
        Doen wy Mansvelt ghinghen vercleynen,
        En Barlamont vinghen eenpaer:
        Met Julian, en meer ander gasten
        Die sy verheffen als een sant,
        So bereyden wy ons de basten
        Vrijheyt in ons vaders lant.
      
      
        Der vrienden raet seyt die Schriftuere
        Sult ghy achten Brabanders stout
        Ghy siet aen ons een schoon fighuere:
        Dus en spreeckt toch niet alsoo bout,
        Want wy worden verjaecht, verdreven
        Ons onschult wort oock niet ghehoort
        Jae veel moeten laten haer leven
        Om dat wy leeren Godes Woort.
      
      
        Te Bruyssel hebben wy versleghen
        Veel Spaengiaerden verstaet dit wel
        En ses Walen sijnder deurreghen
        Van ons op de mueren fel.
        In Vlaenderen bedrijftmen wonder
        Tot Uutrecht ist oock al herplant:
        Om te hebben hoort dit bysonder
        Vrijheyt in ons vaders lant.
      
      
        Dit hebben wy onlancx vernomen
        God sy daer van ghebenedijt
        Dat nu soo verre is ghecomen
        Dat ghy ontwaket soo subijt
        En met troost dus thert verstercken
        Alst ons was van ancxt heel doorboort
        Want het sijn des hoochsten wercken
        Om dat wy leeren Godes Woort.
      
    
  