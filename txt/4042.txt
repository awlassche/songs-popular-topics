
    
      
        O Crancheyt des vleeschs wilt nu v trueren laten
        Ende wilt v oogen inden hemel slaen
        V menschelike crancheyt regeert nu al bi maten
        Want ghi moet doer Christum totten vader gaen.
      
      
        O christelijke broeders hout Gods woert in weerden
        Die de crancheyt des vleeschs gheuoelende sijt
        Om uwen wil so daelde die heer ter aerden
        Ende heeft voer v ghegaen inden bitteren strijt
      
      
        Van een cleyn maechdeken wilde hi sijn gheboeren
        Die heer die niemant en can verstaen
        O crancheyt des vleeschs ghi hadt ooc moeten smoren
        Ende die eewige doot hadt ghi moeten ontfaen.
      
      
        Mocht onse crancheyt yet hebben verworuen
        Ende daer dore ons quaem eenige salicheyt
        So waer de heere te vergeefs voer ons ghestoruen
        Inder ewichteyt heeft hi ons bereyt.
      
      
        God kent sijn schapen / ende sij hooren na sijn stem
        Nyemant en machse trecken wt sijnder hant
        Sijn woert aenhoert / want God ghetuycht van hem
        Want hi heeft ons verlost wt des duuels bant.
      
      
        O crancheyt des vleeschs en weset niet so bloode
        Al gheuoeldy v inder hellen pijn.
        Wat dinc waer Christus die here v van node
        Als ghi meynde selue perfect te sijn.
      
      
        Doer eenen mensche waren wij al verwesen
        Ende moesten die eewighe doot ontfaen
        Doer eenen mensche sijn wi alle verresen
        Ende sullen doer hem in dat leuen gaen.
      
      
        Alle die doer Christum salich wil leuen
        Die moet veruolghinge liden / sijt dies wel vroet
        Al beghint dat vleesch daer vore te beuen
        Doer liden coemt ons dat eewige goet
      
      
        Wie soude ons van sijnder liefden moghen trecken
        Die hy vander eewicheyt tot ons draecht
        Want die heere gheneest al onse sondige vlecken.
        Dit heeft sijnder goetheyt also behaecht
      
      
        O edel menschen wilt doch hier op achten
        Ende wilt Christum altijt volghen naer
        Bi God den vader sal hi v verwachten
        Ontslaet v alle sorghen ende anderen vaer
      
      
        Den princelicken prince hout in v memorie
        Want sonder hem en vermoechdy niet
        Doer sijn gracie comen in sijn glorie
        Want alle vleesch is cranc / also men siet.
      
    
  