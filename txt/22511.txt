
    
      
        Heft op dijn cruys mijn lieue bruijt
        ende volch my na ganc dijns selfs wt
        want ic gedragen heb voer dij
        hebstu mij lief so ganc na mij
      
      
        O iesu alder liefste heer
        ic bin noch ionc ende daer toe teer
        ic heb di lief dats ymmer waer
        mer tcruijs dat valt mi veel te swaer
      
      
        Ic was oec ionc doen ic dat droech
        claech niet du biste sterc genoech
        veel teder was ic oec dan ghij
        ganc voert ende swijch ende siet op mij
      
      
        Och sal ic moeten viren vasten
        ende screijen bidden luttel rasten
        versmaet ende ongheachtet sijn
        dat sal mij een swaer cruce sijn
      
      
        Dat heb ic al om di geleden
        vroech ende spaij tot meniger steden
        ende oec daer toe den bitteren doot
        coem voert ende denc op mijne noot
      
      
        Sal ic dan ymmer moeten striden
        van vr tot vr van tijt tot tiden
        sal ic dat sware cruce dragen
        ic mach wel suchten ende clagen
      
      
        Ten baet geen suchten of geen clagen
        du moetste hier dat cruce dragen
        gods ordel salse na verdoemen
        die sonder cruijs ten ordel comen
      
      
        Hoe mach ic liden dit bedwanc
        die last is swaer die wech is lanc
        ic bin des cruces onghewoen
        och spaer mij heer marien soen
      
      
        Ongewoent beswaert den moet
        mer liefte maket al dinc goet
        om dat du bist van minnen cout
        so hebstu tcruces gheen gewout
      
      
        Dijn vrienden gheefstu wenich rasten
        mi gruwelt voer des cruces lasten
        ic sorch ic salt niet mogen harden
        heer iesu wat sal mijns gewarden
      
      
        Dat cruce is so duren pant
        dat ic dat niet dan vrienden sant
        wilstu hebben dit vrientscap mijn
        so moetstu hier gecrucet sijn
      
      
        Och heer hoe bistu mi dus hart
        dat cruijs doet mi seer grote smart
        men leest doch inden heiliger scrift
        dijn bord is soet dijn last is licht
      
      
        Waentstu dan in die rosen te baden
        du moets yerst doer den dornen waden
        wat hebstu noch voer mij geleden
        och wenich hebstu noch gestreden
      
      
        Och heer hoe laetstu mi dus swaer
        dat cruce gaet mi alte naer
        mi dunct ic sal daer onder steruen
        och heer en laet mij niet bederuen
      
      
        Hoe machstu dagen aldus seer
        du houts di seluen veel te teer
        sich aen dijn cruijs ende sich dat mijn
        hoe ongelijc swaer dat si sijn
      
      
        Och heer ghif mi een trostlic woert
        ic sal te bet geraken voert
        du bist doch also minnentlijc
        och heer ic blijf anders int slijc
      
      
        West duldich ende wel gemoet
        dat nu is zur dat wert noch soet
        druc liden rou ende ander pijn
        sal noch in vroechd verwandelt sijn
      
      
        Ic coem noch vort ic ducht te vallen
        helpstu mi niet ic leg mit allen
        want al mijn cracht begeuet my
        sich na mi om des bid ic dy
      
      
        Als di dat cruys ter herten gheit
        so denc wat ic di heb bereit
        daer bouen inden hoghen troen
        gheef ic my seluen dy te loen
      
      
        Och lieue heer oft wesen mach
        des cruces naem ic wel verdrach
        mer wilst dat hebben ende moetet sijn
        dijn wil ghescie ende niet die mijn
      
      
        Des cruces wech ende anders gheen
        die leit tot hemelrijc alleen
        dijn weluaer ende oec al dijn heil
        staet aen dat cruys nv kies of deil
      
      
        Soud ic o heer dijn hulde verliesen
        ia dusent crucen woud ic kiesen
        ghif mi doch min ende lijdsamheit
        ende cruyst mi wel tsi lief of leit
      
      
        Ic gheue arbeit ende raste
        betrou op my so staetstu vaste
        wilstu lijdsam ende vrolic sijn
        sich altoes op dat cruce mijn
      
    
  