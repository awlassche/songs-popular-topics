
    
      
        Nv laet ons singen het es tijt.
        Est puer natus hodie.
        Die ons allen heeft verblijt.
        Pro nostrorum crimine.
        hodie hodie natus est rex glorie.
      
      
        Die vader inder eewicheit.
        Est puer natus natus hodie.
        Ontfermde onser allindicheit.
        Pro nostrorum crimine.
        hodie hodie natus est rex glorie.
      
      
        Dat adam inden appel beet.
        Est puer natus hodie.
        Dat mocht ons allen wesen leet.
        Pro nostrorum crimine.
        hodie hodie natus est rex glorie.
      
      
        Want wi daer om hier te voren.
        Est puer natus hodie.
        Moesten alle sijn verloren.
        Pro nostrorum crimine.
        hodie hodie natus est rex glorie.
      
      
        Die gods sone van hemelrike.
        Est puer natus hodie.
        Woude werden ons gelike.
        Pro nostrorum crimine.
        hodie hodie natus est rex glorie.
      
      
        Daer om es hi hier neder comen.
        Est puer natus hodie.
        Ende heeft menscheit aen genomen
        Pro nostrorum crimine.
        hodie hodie natus est rex glorie.
      
      
        Tot eender maget alte hant.
        Est puer natus hodie.
        Heeft hi sinen ingel gesant.
        Pro nostrorum crimine.
        hodie hodie natus est rex glorie.
      
      
        God gruetu. sprac die ingel saen
        Est puer natus hodie.
        Van gode doe ic v verstaen.
        Pro nostrorum crimine.
        hodie hodie natus est rex glorie.
      
      
        Ghi sijt vol gracien sonder waen.
        Est puer natus hodie.
        Want ghi den gods sone selt ontfaen
        Pro nostrorum crimine.
        hodie hodie natus est rex glorie.
      
      
        Want hi v daer toe heeft vercoren.
        Est puer natus hodie.
        Dat hi van v wilt sijn geboren.
        Pro nostrorum crimine.
        hodie hodie natus est rex glorie.
      
      
        Als maria dat verstoet.
        Est puer natus hodie.
        Wert si veruaert in haren moet.
        Pro nostrorum crimine.
        hodie hodie natus est rex glorie.
      
      
        Met vreesen sprac si den ingel an
        Est puer natus hodie.
        Hoe sal dat sijn en kinde noyt man
        Pro nostrorum crimine.
        hodie hodie natus est rex glorie.
      
      
        Die ingel sprac haer toe mettien.
        Est puer natus hodie.
        Maria en wilt v niet ontsien.
        Pro nostrorum crimine.
        hodie hodie natus est rex glorie.
      
      
        Die heilege geest sal v omvaen.
        Est puer natus hodie.
        Met sijnder cracht seldine ontfaen.
        Pro nostrorum crimine.
        hodie hodie natus est rex glorie.
      
      
        In v sal groot wonder gescien.
        Est puer natus hodie.
        Van gode dat noit en was gesien.
        Pro nostrorum crimine.
        hodie hodie natus est rex glorie.
      
      
        Noch nemmermeer en sal gescien.
        Est puer natus hodie.
        Want ghi sult moeder ende maget sijn
        Pro nostrorum crimine.
        hodie hodie natus est rex glorie.
      
      
        Als maria dat verhoerde.
        Est puer natus hodie.
        Her ingel sprac si mettien woerde
        Pro nostrorum crimine.
        hodie hodie natus est rex glorie.
      
      
        Soe moet my hier inne gescien.
        Est puer natus hodie.
        Die deerne gods soe willic sijn
        Pro nostrorum crimine.
        hodie hodie natus est rex glorie.
      
      
        Doen si dat sprac oetmoedelike
        Est puer natus hodie.
        Ontfinc si gode van hemelrike
        Pro nostrorum crimine.
        hodie hodie natus est rex glorie.
      
      
        Sonder pine ende sonder vaer.
        Est puer natus hodie.
        Ruste hi ix. maent in haer.
        Pro nostrorum crimine.
        hodie hodie natus est rex glorie.
      
      
        Inder nacht dat si gelach.
        Est puer natus hodie.
        Van rouwe en was daer geen gewach
        Pro nostrorum crimine.
        hodie hodie natus est rex glorie.
      
      
        Die ingelen gods van hemelrike
        Est puer natus hodie.
        Si songen alle blidelike.
        Pro nostrorum crimine.
        hodie hodie natus est rex glorie.
      
      
        Gloria inder eewicheit.
        Est puer natus hodie.
        Si der heileger triniteit.
        Pro nostrorum crimine.
        hodie hodie natus est rex glorie.
      
      
        Die herden op der velden lagen.
        Est puer natus hodie.
        Groote claerheit dat si sagen.
        Pro nostrorum crimine.
        hodie hodie natus est rex glorie.
      
      
        Met vreesen soe waren si beuaen.
        Est puer natus hodie.
        Die ingelen quamen bi hem staen.
        Pro nostrorum crimine.
        hodie hodie natus est rex glorie.
      
      
        Ghi herden en wilt v niet veruaren
        Est puer natus hodie.
        Van gode bringen wi v niemare.
        Pro nostrorum crimine.
        hodie hodie natus est rex glorie.
      
      
        Want ons es een kint geboren.
        Est puer natus hodie.
        Van eender maget vutuercoren.
        Pro nostrorum crimine.
        hodie hodie natus est rex glorie.
      
    
  