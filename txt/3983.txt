
    
      
        SAnck / lof / ende alle spelen
        Die sijn altoos ghehoort
        Van luyten ende velen
        Dat is der werelt confoort
        Mer waer in is gheleghen
        Der sielen eenich profijt
        Dat wort al ghesweghen
        Dwelck men soude weghen
        Die lijdt die wint den strijt.
      
      
        Coemt ionger ende wilt leeren
        Wat ick v singhen sal
        Ende wilt v duecht vermeeren
        Hoedt v te samen al.
        Want ghi noch vre noch stede
        En weet / noch eenighen tijd
        Doedijt so hebdy vrede
        En dat eewige leuen mede
        Die lijdt die wint den strijt
      
      
        Reyn / suuer met allen sinnen
        So suldy altoos sijn
        Ende Iesum altijt minnen
        Dat is die leere mijn
        So moechdy v verbliden
        Hier na in groot iolijt
        Tot eeweliken tiden
        Leert liden ende striden
        Die lijdt die wint den strijt.
      
      
        In deser werelt pleyne
        Besietse herde wel
        En yst niet al ghemeyne
        Bliscap / iolijt / en spel.
        Want als si coemt alleyne
        Die doot sonder respijt
        Si en spaert dan groot oft cleyne
        Daer om so hout v reyne
        Die lijdt die wint den strijt.
      
      
        Aerde sidi / wildijt weten
        Hoe moechdy blide ghesijn
        Ghi sult saen sijn verbeten
        Hier om v seluen stelt
        Sijt milde / deylt den armen
        So en hebdy gheen verwijt
        God sal uwer ontfermen
        Ende van die helle beschermen
        Die lijdt die wint den strijt
      
      
        Bekeert v edel mensche
        Ende wilt na duechden staen
        Al hebdy uwen wensche
        Het moet doch al vergaen
        Hier om so moet ghi peysen
        Al hebdy v iolijt
        Als ghi van hier sult reysen
        So suldy moeten deysen
        Die lijdt die wint den strijt
      
      
        Als ghi hebt druc oft liden
        Denct / het moet gheleden sijn
        Wilt doch hier om striden
        Het moet ghestreden sijn
        So moechdy hier na wesen
        Met God altoos verblijt
        Soe wort ghi ghepresen
        Van God / alsoe wij lesen
        Die lijdt die wint den strijt
      
      
        Ionc ende out ghi moet steruen
        Hoe moechdy blide ghesijn
        Wilt hier ghenoechte deruen
        Ende peyst om die eewighe pijn
        Ende wilt die werelt laten
        Die wile dat ghi hebt den tijt
        Wilt v te steruen saten
        Het sal v seker baten
        Die lijdt die wint den strijt
      
    
  