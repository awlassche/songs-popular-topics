
    
      
        NU mensche v ontwect
        Stelt v in God perfect
        Al in dit dal van weene
        Gods moeder onbeulect
        Heeft ons als nu ontdect
        So soeten kindeken cleene
      
      
        Stelt v om louen al
        Die sijt int swerelts dal
        Gods moeder wtuercoren
        Want van der sonden val
        Heeft si sonder ghetal
        Verlost die waren verloren.
      
      
        Want doer Adams misdaet
        Waren wij allen beschaet
        Den hemel wert ghesloten
        Onser en was gheenen raet
        Niet voer dat suyuer saet
        Wt Iesse was ghesproten.
      
      
        Die soete suyuer iuecht
        Wies op in alder duecht.
        Met een ootmoedich leuen
        Och mensche sijt verhuecht
        Wel ghi verbliden muecht
        Dat serpent heeft si verdreuen
      
      
        Aue was Gabriels woort
        Om onser alder confoort.
        Maria ontfinck die groete
        Ick stelle mijn accoort
        Al in Gods wille voort
        Sprack si met soeten woorden
      
      
        Gods gramschappe heeft si gheslaect
        Ende onsen pays ghemaect
        Ghebenedijt moet si wesen
        Die godheyt is ghedaect
        In haren lichaem naect
        Dies sijn wij alle ghenesen
      
      
        Princesse ick soecke ootmoet
        Aen v Gods moeder soet
        Die maghet sijt ghebleuen
        Wanneer ic steruen moet
        Dat ghi mijn siele behoet
        Bi v int eewich leuen.
      
    
  