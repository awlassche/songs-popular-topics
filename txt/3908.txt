
    
      
        DIe soete Iesus lach int hoy
        Ootmoedelijc voer twee stomme beesten
        Al en was tlogijs niet alte moy
        Nochtans hielt hi daer in sijn feeste
        Met haer / die alder ootmoedichste van gheeste
        Sijn moeder / dat suyuer maechdekijn
        Dies singhen wij nu / die minste en oock die meeste
        Gebenedijt moeten si beyde sijn.
      
      
        Als Iesus lach int open huys
        Ende beefde met sijn leden cout
        Maria aensach dat groot abuys
        Si dancte hem seer menichfout
        Dat hi die vaders ionc ende out
        Verlossen soude wter hellen pijn
        Des singhen wij nu met herten stout
        Ghebenedijt moeten si beyde sijn.
      
      
        Een cribbeken stont daer ghemaect
        Te Bethleem tot dyer tijt
        Daer leyde si hem in al naect
        Iesus Gods sone ghebenedijt
        Ende verlosser van alle der werelt wijt
        Met sinen bloede met sijnder pijn
        Dies singhen wij nu met groten iolijt
        Ghebenedijt moeten si beyde sijn.
      
      
        Ioseph maect ons een papken soet
        Haestelijck in corter tijt
        Laet mi doch voeden dit onnosel bloet
        Het is Gods sone ghebenedijt.
        Hi sal verlossen dies seker sijt
        Adams geslachte wt haer gepijn
        Dus singen wij nu ende talder tijt
        Ghebenedijt moeten si beyde sijn
      
      
        Ioseph sprack met haesten groot
        Al tot die maget goedertieren
        Ey lacy hier en is melck noch broot
        Wat soude ick doen ten viere
        Doen verscricte die maghet al so schiere
        Vol tranen quam haer vriendelijck aenschijn
        Dus singhen wi nu in goeder manieren
        Ghebenedijt moeten si beyde sijn.
      
      
        Si die dit liedeken heeft ghedicht
        Was seer bedruct van sinnen
        Eylaes sy en was niet wel verlicht
        In goddeliker minnen
        Mer si droech doleur int herte binnen
        Ende daer toe menich swaer ghepijn
        Maer si sanghet om troost te ghewinnen
        Ghebenedijt moeten si beyde sijn.
      
    
  