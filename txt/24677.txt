
    
      
        My verwondert boven maten
        Hoe dat enich mensch mach laten
        Versuchten waerlic ymmermeer,
        Als hi denct dat hi moet gheven
        Reden corts van al sijn leven
        Den strenghen rechter, ewich heer.
      
      
        Och die seker waer venite
        End verlost van dat woert ite
        Dat wisen sel der hellen pat,
        Als hi ons sel doen verrisen
        En na ons verdienten wisen
        Hier neer int dal van Josaphat.
      
      
        Die moecht vruechdelicke leven,
        Mer na dat ic vijnd bescreven
        Van ons en is des nyemant kont
        Of hi weerdich is Gods mynne
        Of ghehaet van Goots ghesynne.
        Dus moet wi vresen talre stont
      
      
        Oec ist salich den die vresen,
        Want si sullen sijn ghenesen
        Van allen vrees seer cortelijc,
        Als die heer sel neder comen
        Om te troesten end verdoemen
        Soet heeft verdient een yghelijc
      
      
        Och die dan sel sijn verloren,
        Mit wat vresen sel hi horen:
        'Gaet wech van my vermalendijt
        In dat ewich vuer der hellen,
        Hem bereyt mit sijn ghesellen
        Die gi ter werrelt hebt belijt.
      
      
        Dicwil heb di mit u oghen
        Groten hongher my sien doghen,
        Nochtans heb di my nijt ghesaeft.
        Des gelijc heb ic gheleden
        Groten dorst mit bitterheden
        End gi en hebt my nijt ghelaeft.
      
      
        Oec in ander veel verdrieten
        Nye moch ic u troest genieten,
        Dus gaet van my vermalendijt
        In dat ewich vuer der hellen
        Hem bereyt mit sijn ghesellen
        Die gi ter werrelt hebt belijt.'
      
      
        Och hoe sel die mensch dan claghen
        End mit groter anxte vraghen:
        'Och heer, wanneer is dit gesciet
        Dat ic u dus heb sien liden
        Hongher, dorst tot allen tiden
        End nijt ghetroest in u verdriet?'
      
      
        So na datter staet ghescreven
        Sel god dese antwert gheven:
        'Voerwaer, voerwaer, ic segghe di:
        Also lang gijs een die mynste
        Mijnre nijt en deet of gonste,
        So lang oec nijt en deed gijs my.'
      
      
        Och hoe sel hi dan beclaghen
        Al sijn weerlicken hier daghen,
        Die hi mit weelden heeft verdaen,
        Daer hi mocht in tewich leven
        Hebben lichtelic vercreghen,
        Had hi die weelden wederstaen.
      
      
        Oec als hi dan siet verheven
        Al die gheen die in haer leven
        Om Jhesus wille sijn gequelt,
        Sel hi segghen sijn ghesellen
        Die mit hem dan gaen ter hellen:
        'O siet, hoe sijn dees nu ghetelt.
      
      
        Dit sijn sy, die wy belachten.
        Sot waer sy in ons ghedachten.
        Aensiet hoe dat nu is muteert.
        Kijnder Goots sijn sy gherekent,
        In des levens boec gheteykent
        End mitten heylighen gheeert.
      
      
        Wy onsinnich menschen waenden,
        Als wi op haer leven raemden,
        Dat al haer leven was verwoet,
        Want sy van haer goet den armen
        Vrilic deylden sonder karmen
        End leden selven dicwijl noet.
      
      
        Nu ochlacy end ocharmen,
        God en wil ons nijt ontfermen
        Want des nijt en wouden doen.
        Nijt of weynich wy hem gaven,
        Nochtans had wi grote haven,
        Dus is die hel nu onse loen.
      
      
        Och, nu sijn wi al verloren
        Ende dese sijn vercoren
        Die wi haer leven waenden quaet.
        Och dat wy ye sijn gheboren.
        Nummermeer sel ons god horen,
        90 Wat wi veel bidden, tis te laat.
      
      
        Wat baet doen ons nu dees drie,
        Scat, solaes end hoverdie,
        Mit ander werlts ydelheyt.
        Och hoe wel soud ons nu comen,
        Had wi daer voer aenghenomen
        Druc, armoy mit oetmoedicheyt.
      
      
        O vermalendijt moet wesen
        Al die my hebt aenghepresen
        Der werlts vruechd, haer scat, haer goet.
        Lacy, dat heeft my bedroghen
        Ende yamerlic ghetoghen
        Van tewich leven totter doot.
      
      
        O vermalendide daghen
        Daer in worden nu ghedraghen
        Solaes des werrelts ymmermeer.
        Twaer my beter ongheboren
        Dan ic dus moet sijn verloren
        Ter hellen ewich bernen zeer.
      
      
        Ay, nu sie ic dat die armen
        Dien ic dicwijl hoerde karmen
        My souden trouwelic bistaen.
        Mer ter werlt ic ocharmen
        Haer end woud ic nijt ontfermen.
        Dus laet sy my oec nu begaen.'
      
      
        O ghi die mijns raets wilt pleghen,
        Wilt die vrees doch in u weghen.
        Ghedenct den armen in haer noot.
        Coemt hem vrilic nu te baten.
        Nummermeer sel u god laten
        Van tewich leven gaen ter doot.
      
    
  