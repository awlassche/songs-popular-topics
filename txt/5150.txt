
    
      
        Wie wil hooren een nieu liet,
        Wat int Jaer dryentseventich is gheschiet,
        Hoort toe ick salt u verclaren,
        Van die Antwerpers, hoort mijn bediet,
        Hoe dat sy zijn ghevaren:
      
      
        Die Spaeniaerts hebben gelt uut ghesant,
        Int Sticht van Bremen wel bekant,
        Dit hebben die Bremers vernomen,
        Twee Croonen gafmen daer op die hant,
        Al om Tantwerpen te comen.
      
      
        Dit heeft verhoort een Capiteyn vaeliant
        In Zeelant is hy wel bekant,
        Te Vlissinghen binnen der Steden,
        Hi is ghetoghen in Brabant
        Aldaer quam hy met vreden.
      
      
        Hy quam Tantwerpen aen dat Landt
        Als Bootsman, so was hy onbekant,
        Hy heeft Maentghelt ghecreghen,
        Al op den Ammirael vaeliant,
        Hoort wat hy heeft bedreven.
      
      
        Die Antwerpers waren wel bedacht,
        Met die Spaeniaerts seer hooch van pracht,
        Tsestich Schepen sy daer toerusten,
        Daer mede te comen in Zeelant,
        Moest haer niet wel ghelusten.
      
      
        Die Schepen waren nu toegherust,
        Met vijf hondert Metalen stucken met lust,
        Alsoo men mocht aenschouwen:
        Maer het gheschiede in corter stont,
        Dat sy quamen int benouwen.
      
      
        Sy hebben daer bedreven groote pracht
        Met Vlagghen en Topstanders uut aller macht,
        Een Cat was daerin gheseten,
        Tot spijt van de Vlissinghers veracht
        Dat sy de Worst souden eten.
      
      
        Als dese Schepen waren bereyt,
        Capiteyn Worst nam een afscheydt,
        De Catte woude hy verwachten,
        Hy heeft tot die Weerdinne geseyt,
        Na den Capiteyn mach ick niet wachten:
      
      
        Capiteyn Worst was seer wel bedacht,
        Hy heeft de Werdinne een brief ghebracht
        Op dattet soude comen int openbaren,
        Dat hy den Ammirael hadde toegherust,
        Na Vlissinghen is hy ghevaren
      
      
        Het gheschiede in eenen corten tijt,
        Hoe dat Thantwerpen quam een groot gecrijt,
        Van alsoo droeven Maren,
        Hoe dat Capiteyn Worst haren vyant,
        Na Vlissinghen was ghevaren.
      
      
        De Vlissingers hebben haer toegerust,
        De Cat te verwachten met aller lust,
        Op de Schelde zijn sy ghetoghen,
        Of de Catte mocht zijn belust,
        Want het was in haer vermoghen.
      
      
        De Catte tooch uut met aller pracht,
        Om de Worst te crijghen met al haer macht
        Godt weet hoe sy zijn ghevaren,
        Doe sy quamen ter halver Schelt,
        Dat werden sy wel gheware.
      
      
        De Worst die lach daer wel seer heet,
        Tot vechten was sy wel bereet,
        Met ketten end oock met clooten,
        Dat de Catte den brandt verdroot,
        So heeft die Worst gheschooten.
      
      
        Die Worst brande daer met sulcken cracht,
        Dat de Catte was seer qualick bedacht,
        Haer halve Jongen zijn na Berghen gheweken,
        Daer is de Worst met aller macht
        De jonghe Catten na ghestreken.
      
      
        Nu rade ick alle Catten stout,
        Dat sy niet en comen so bout,
        Om de Worsten te verslinden,
        Want sy zijn daer de Catten te sout,
        Dat sullen sy wel bevinden.
      
    
  