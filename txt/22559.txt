
    
      
        Hier boven in den hemel
        Daer woent mijn soete Lief:
        Ende ic bin hier beneden,
        Ist dat niet groot verdriet?
        Och, mocht ic by Hem comen,
        Mijn lijden soude my vromen,
        Als ic ontbonden bin.
        Och, mocht ic by Hem comen,
        Mijn lijden soude my vromen,
        Als ic ontbonden bin.
      
      
        'Nu hoert, verweende siele,
        Hier boven in den thron
        Daer singhen alle die enghelen
        Van Jhesus' minne schoen.
        Maria gaet daer aen den dans,
        Die maechden draghen den rosencrans
        Daer op een gulden croen'.
        Maria gaet daer aen den dans,
        Die maechden draghen den rosencrans
        Daer op een gulden croen'.
      
      
        Die Lieve Maecht Maria
        Is daer die Coninghinne,
        Ende alle die reyne maechden,
        Die sijn van Haeren ghesin;
        Die priesteren ende die moniken,
        Die susteren ende die kanunniken
        Die sellen bi Haer sijn.
        Die priesteren ende die moniken,
        Die susteren ende die kanunniken
        Die sellen bi Haer sijn.
      
      
        Davidt mitter herpen
        Spelt voer die maechden smal,
        Die IX cooren der enghelen
        Die jubeleeren al.
        Soe comen alle die maechden
        Die dat cransken draghen,
        Ende loven Heer Jhesus al.
        Soe comen alle die maechden
        Die dat cransken draghen,
        Ende loven Heer Jhesus al.
      
    
  