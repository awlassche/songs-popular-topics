
    
      
        Edel herte houdt v vry.
        Van eertschen creatueren.
        Ende laetse beelden niet in di.
        Ende dwinct dijn edele natuere.
      
      
        Si moechten di verweeren.
        Al in die eewege doot.
        Heere god doer dine edelhede.
        Huedt ons van selker noet.
      
      
        Als der minnen trane.
        Dat aenschijn ouergaen.
        Soe comt die minnere selue.
        Ende geet hem scincken saen.
      
      
        Wat geeft hi hem drincken.
        Hem seluen geeft hi al.
        Die wel te rechte wil dincken.
        Sijn loen en es niet smal.
      
      
        Kinder laet ons gode minnen.
        Het dunct my wesen meer dan tijt.
        Mochten wi den hogen loen gewinnen.
        Soe souden wi leuen sonder nijt.
      
      
        Vroude ende groot iolijt.
        Es hen altoes bereit.
        Die daer dient sonder vermijt.
        Den heere daert al an steit.
      
      
        Ic wille den heere alleene.
        Te male getrouwe sijn.
        Ic minnen alte cleene.
        Dat es die scade mijn.
      
      
        Nv willic my gaen voegen.
        Te male in eenicheit.
        In wil voert meer niet proeuen.
        Der menschen ongestadicheit.
      
      
        Hi es te male alleene.
        Die my verurouden mach.
        Der menschen troest es cleene.
        Dies proeuic alden dach.
      
      
        Nv laet ons gerne dogen.
        Liden ende ongelijc.
        Ende doet die ziele hoeden.
        Ende maecse in duechden rijc.
      
      
        En wils niement clagen.
        Dan siere houescheit.
        Hi saelt my hulpen dragen.
        Alst my ouer ghijt.
      
      
        Nv en es hier geen dueren.
        In deser nederheit.
        En es maer een vre.
        Tsegen die eewicheit.
      
      
        Ic bidde v hoge natuere.
        Maect my van duechden rijc.
        Dat ic suete ende suere.
        Mach liden al gelijc.
      
      
        Sceiden dat ic van heer ihesus sciet.
        Daer omme mach ic wel weenen
        Ende ic hem in goeder trouwen liet.
        Daer in soe bleuic cleene.
      
      
        Ic sciet van hem ende hi niet van my.
        Ic doelde in dit allinde.
        Soe ic my meer keerde.
        Van hem soe ic my min bekinde.
      
    
  