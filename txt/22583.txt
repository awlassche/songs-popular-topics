
    
      
        Wi willen Gode loven
        Mit grooter waerdicheit.
        Hi heeft ons ghetoghen
        Doer Sijn oetmoedicheit.
        Soe wie mit Jhesus ledich staet,
        Die ghebruuct vreden.
        Vre- Vre- Vreden:
        Die God bemint in deser tijt,
        Die heeft sijn ewich leven.
        Vre- Vre- Vreden:
        Die God bemint in deser tijt,
        Die heeft sijn ewich leven.
      
      
        Die menschen suchten seere,
        Al in dit [...] likedal,
        Om alsoe corter wijlen,
        Dat hijt ghebruken sal.
        Daer om soe willen wijt laten al
        Ende ghebruken vreden.
        Vre- Vre- Vreden:
        Die God bemint in deser tijt,
        Die heeft sijn ewich leven
        Vre- Vre- Vrede:
        Die God bemint in deser tijt,
        Die heeft sijn ewich leven.
      
      
        Ic was in grooter vare,
        Doen ic my keerden of
        Van alle creatueren
        Dien ic te minnen plach.
        Doen ic my tot Gode gaef
        Doen ghebruucte ic vrede.
        Vre- Vre- Vrede:
        Die God bemint in deser tijt,
        Die heeft sijn ewich leven.
        Vre- Vre- Vrede:
        Die God bemint in deser tijt,
        Die heeft sijn ewich leven.
      
      
        Die fonteynen sijnder vijve,
        Si sijn ons opghedaen;
        Daer alle suver harten
        Uut drincken moeghen gaen,
        Ende bliven inder minnen staen,
        Ende gebruken vreden.
        Vre- Vre- Vrede:
        Die God bemint in deser tijt,
        Die heeft sijn ewich leven.
        Vre- Vre- Vrede:
        Die God bemint in deser tijt,
        Die heeft sijn ewich leven.
      
      
        'Nu drincket, drincket, siele,
        Van desen gueden wijn;
        Drincket also langhe
        Tot dat ghi droncken sijt!
        Drincket, drincket, siele mijn,
        Ende ghebruuket vrede.'
        Vre- Vre- Vreden:
        Die God bemint in deser tijt,
        Die heeft sijn ewich leven.
        Vre- Vre- Vrede:
        Die God bemint in deser tijt,
        Die heeft sijn ewich leven.
      
      
        Wat sellen wy den gueden Waert scenken
        Voer Sinen gueden dranck?
        Dancbaerheit ende eere
        Tot eenen sekeren pant;
        Ende bliven inder minnen brant
        Ende ghebruken vreden.
        Vre- Vre- Vreden:
        Die God bemint in deser tijt,
        Die heeft sijn ewich leven.
        Vre- Vre- Vreden:
        Die God bemint in deser tijt,
        Die heeft sijn ewich leven.
      
    
  