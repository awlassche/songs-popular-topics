
    
      
        Dien edelen heer van Brunsesvick
        Die heeft een kijnt ghevanghen.H
        Hy swoer so dier by sijnee gouwe croen,
        Hy soude dat schoen kint hanghen.
        Hy swoer so dier by sijnee gouwe croen,
        Hy soude dat schoen kint hanghen.
      
      
        En dat vernam die moeder sijn,
        Soe vaert aen gheenre dalee,
        En sy nam silvaers en gouts ghenoech:
        'Wecht op mijn kijnt mit scalen!'
        En sy nam silvaers en gouts ghenoech:
        'Wecht op mijn kijnt mit scalen!'
      
      
        'Och juwe kijnt en crygt ghi niet
        En dat moet ummer hanghen,
        An eenen boem, den hoechsten boem,
        Staet vaers in mijnen landen.'
        An eenen boem, den hoechsten boem,
        Staet vaers in mijnen landen.'
      
      
        'Hadieu mijn moer, mijn liefste  moer,
        Ende ic moet ummer hanghen,
        An eenen boem, den hoechsten boem,
        Staet ver in tsheere landen.'
        An eenen boem, den hoechsten boem,
        Staet ver in tsheere landen.'
      
      
        'Hadieu mijn kijnt, mijn liefste  kijnt,
        Ende ghi moet ummer hanghen,
        An eenen boem, den hoechsten boem,
        Al in des heeren landen.'
        An eenen boem, den hoechsten boem,
        Al in des heeren landen.'
      
      
        Des snachts ontrent der middernacht,
        Doen wort dat kijnt ghewroken:
        Doen wort den edelen heer van Bruyniswijck
        Doer sijnen hals ghescoten.
        Doen wort den edelen heer van Bruyniswijck
        Doer sijnen hals ghescoten.
      
      
        'Och edeelen heer van Bruyniswijck,
        Hoe is u nu te moedee?
        Hoe leit dat schone ghecrolden haer
        Besprenkelt met den bloeden?'
        Hoe leit dat schone ghecrolden haer
        Besprenkelt met den bloeden?'
      
      
        'Ic heb noch seven broeders stout:
        Die drie, dat sijn die papee,
        Die vier, dat sijn die coninxkinder,
        Die rijen met hoeren knapen.'
        Die vier, dat sijn die coninxkinder,
        Die rijen met hoeren knapen.'
      
      
        'Ic heb noch seven susteren stout:
        Die drie, dat sijn die nonnen,
        Die vier, dat sijn die coninxkinder,
        Sijn clarre dan die sonne.'
        Die vier, dat sijn die coninxkinder,
        Sijn clarre dan die sonne.'
      
    
  