
    
      
        Ghesonden was hi van Gode
        Die enghel Gabriel
        Totter maghet als een bode
        Om te doen des vaders beuel.
        Hi boot haer doen die groet
        Met woerdekens also soete
        Voer ons dede hi die boetscap wel
      
      
        En wilt v niet versagen
        Sprac die engel der maget an.
        Ghi sult een kindeken draghen
        Dat wort groot wonder an
        Maria sprack met desen
        Hoe soude dat moghen wesen
        Ic en kende noyt gheenen man.
      
      
        Ghi sult een vruecht voort bringhen
        Reyn maechdelijc ingien
        Gods cracht sal v omringhen
        Maria die sprack met dien
        Naer uwen woorden reene
        Siet hier gods deerne cleene
        Na v woorden moet mi geschien
      
      
        In een huys te Bethleem binnen
        Baerde si die suyuer dracht
        Dies wi met vruechden singen
        Die herders met groter cracht
        Si vonden daer in weene.
        Gheboren een kindeken cleene
        In also langhe coude nacht
      
      
        Al naer der Ioetscher seden
        Scrifture doet ons ghewach
        So was dat kint besneden
        Al op den achtsten dach
        Iesus was sinen name
        Tot onser alder vrame
        Hi is die ons behouden mach
      
      
        Bi claerheyt eender sterren.
        Vergaerden dry coningen bout
        Si brochten den kinde van verre
        Myrrhe / wieroock / ende gout
        Vriendelic dat sijt aenbaden
        Dat quam hem allen te staden
        Dies si verhuechden menichfout
      
      
        Simeon dat kint aensiende
        Sijn siele was verblijt
        Herodes dat bespiende
        Maria heuet bevrijdt
        Al na der offerhande
        Track si in Egipten lande
        Met haren sone ghebenedijt.
      
      
        Dies moghen wi wel louen
        Der suyuer maghet Marie
        Dat si God van hier bouen
        Bidde dat hi ons beurie
        Dat wij na dese iaren
        Met die engelsche scharen
        Mogen hebben hemelsce melodie
      
    
  