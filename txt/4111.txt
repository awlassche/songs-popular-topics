
    
      
        Die God behaecht
        Maria is / ende was
        Moeder ende maecht
        Si van haer kint ghenas.
        Ghelijc doer een glas
        die clare sonne schijnt
        Voort baerde net
        Int baren sonder wee
        Oock onbesmet
        Nae tbaren schoon als snee
        Int hoy bi beestkens twee
        Heeft si gheleyt haer kijnt
        Eylacy het weent alree
        Want hem die coude pijnt
        Lof al wt minnen
        Met bliden sinnen
        Maria reyn
        Gods liefste greyn
        Die Seraphinnen
        Ende Cherubinnen
        Louen v certeyn
        Bouen alle vrouwen int shemels pleyn
      
      
        God schiep Adam
        Sonder vrouwelijck saet
        Sghelijcx soe quam
        Oock sonder mannelijck daet
        Int smenschen staet
        Gods sone ghebenedijt
        Maria in wien
        Suyuerheyt vloeyt eenpaer
        Sy was voersien
        Van God / tot dien vruchtbaer
        Als spieghel net en claer
        Die ons heeft al verblijt
        Gheen smette en is in haer
        Noch was in gheender tijt.
        Lof al wt minnen
        Met bliden sinnen
        Maria reyn
        Gods liefste greyn
        Die Seraphinnen
        Ende Cherubinnen
        Louen v certeyn
        Bouen alle vrouwen int shemels pleyn
      
      
        
          Ezechiel
        
        Een poorte sach / si sloot
        Die sijt ghi wel
        Maria schoon roose root
        Ende Aarons rijs mingioot
        V oock prefigureert.
        Dwelck heeft ghebloeyt
        Teghens natueren cracht
        Dies is ghegroeyt
        Een schoon amandel dracht
        Tsghelijcx ooc God voersacht
        In v ghepropheteert
        Dies nu dijn vruchtbaer macht
        Oock bouen al passeert
        Lof al wt minnen
        Met bliden sinnen
        Maria reyn
        Gods liefste greyn
        Die Seraphinnen
        Ende Cherubinnen
        Louen v certeyn
        Bouen alle vrouwen int shemels pleyn
      
      
        Princesse yent
        Vruchtbaer Cedar gheplant
        Libanus ontrent
        Schoon olijfboom playsant
        Ghi staet soe triumphant
        Al in des hemels velt
        Ghelijck Cypres
        Seer vruchtbaer inden berch
        Van Syon es
        Soe sijt ghi sonder erch
        Onser alder vruchtbaer merch
        Alsoe scriftuere vertelt
        My arm sondich dwerch
        In uwer gratien stelt.
        Lof al wt minnen
        Met bliden sinnen
        Maria reyn
        Gods liefste greyn
        Die Seraphinnen
        Ende Cherubinnen
        Louen v certeyn
        Bouen alle vrouwen int shemels pleyn
      
    
  