
    
      
        Ic sie den dach int Oest opgaen.
        O Jhesu lief, wilt my bistaen,
        Verleent my desen dach tontfaen
        Mit dancberheit in uwe naem
        End alle sonden wederstaen.
        O Jhesu lief, ic roep u aen,
        Wilt my mit uwe myn bevaen
        Opdat ic u mach sijn bequaem
        End so des viants strick ontgaen.
      
      
        Die sonne scoen end claer opgaet.
        Och heer, vergheeft my mijn misdaet
        End weet my anders ghenen raet
        Te comen inder vruechden graedt.
        Gi sijt mijn hoep, mijn toeverlaet,
        Al mijn ghenade aen u staet.
        O Jhesu lief, nu van my sclaet
        Mijn sonden, boesheit ende quaet
        End set my inder duechden straet.
      
      
        Die voghelkijns sijn blidelic,
        Die bloemkijns bloeyen suverlic,
        Die lelikijns spruten gracelic,
        Die roeskijns ruken suetelic.
        Hoe scoen moet sijn in hemmelrijc,
        Daer alle dinck ontsprekelic
        Veel scoenre is, ya onghelijc,
        Dant wesen mach hier op eertrijc.
        Och heer, haelt my daer cortelijc.
      
      
        Wat baet dees vruechd die men aensiet?
        Sy coemt ghering end gaet seer vliet,
        Sy is nu end schier is sy niet,
        Wat ist anders dan groot verdriet,
        Al dat hier op eertrijc ghesciet?
        Hierom hi him seer weel beriet
        Die hem alleen op God verliet
        End deed ghelijc als hi ghebiet,
        Der werrelts vruechde afterliet.
      
      
        O Jhesu, heer der reynicheyt,
        Gi sijt daer al mijn troest aen leyt.
        Ic myn veel meer u zueticheyt
        Dan alder werrelt suverheit.
        Ic bid u goedertierenheyt,
        Verleent mijn hert oetmoedicheyt
        Opdat ic u mach sijn bereyt
        End dienen mit ghestadicheyt.
        Lof sy u inder ewicheyt.
      
    
  