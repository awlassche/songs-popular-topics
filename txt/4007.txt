
    
      
        IC heb heer Ihesum wtuercoren
        Hi heeft mi eerst bemint te voren
        Ic en wils niet laten varen
        Ick wilde hi mijn herte had ghewont
        Met sijnder minnen strale
      
      
        Sij crighen veel vruchten dat weten si wel
        Die Iesum minnen die hebben goet spel.
        Des weder si wel gheware
        Als hi dat herte heeft gheraect
        Dan quelen si der minnen quale
      
      
        Te quelen inder minnen vier
        Dat is noch metten somigen dier
        Wij moghen wel Gode louen
        Ick hope dat beter wesen sal
        Die begeerte gaet te bouen
      
      
        O here mocht ic v gheuen lof
        Daer bouen in dat hemels hof
        Na alle mijns herten wille
        Mi dunct ic gaue v meerder lof
        Dan alle die seraphinnen
      
      
        Die seraphinnen sijn hooghe verheuen
        Brandende minne is alle haer leuen
        Ick ligghe in dese allinden
        O here alst uwen wille belieft.
        Dan suldy mi wel ontbinden
      
    
  