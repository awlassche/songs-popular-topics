
    
      
        Vor alre ghenouchte vroylicheit
        Up minen heit
        So lieft mir bas
        Eens minlics hertzen ommecleit
        Daer trauwe aen steit
        Dies nie vergas
        Reinlic zin daer stede in was
        O stede dijn werde moghentheit
        Die es so breit
        Dats nie ghenas
        Sin die dijns lonens dienst ontseit
        Dats waer gheseit
      
      
        Vrauwe vul alre reinicheit
        Hets recht besceit
        Ghelooft mir das
        Dat steide in dinen zinne leit
        Ich bems bereit
        Met willen ras
        Onstede es broosscher vele dan glas
        Vor alre ghenouchte vroylicheit
        Up minen heit
        So lieft mir bas
        Eens minlics hertzen ommecleit
        Daer trauwe aen steit
      
    
  