
    
      
        ONtfermt v my God heere
        Ick ben ghepijnt so seere
        V minne eest diet mi doet
        Gae ick tot uwer schole
        Die werelt seyt dat ick dole
        Laet ick dat aertsche goet.
      
      
        Volghe ick v leere
        Die werelt versmaet mi so seere
        Die ick noch laten moet
        God de heere spreect daer tegen
        Die arme hebben dat leuen
        Daer om storte ick mijn bloet
      
      
        Hoort / hoort alle die minnen
        Ick gheue v medecijn
        Wercter na dat is v goet
        Ick was arm van gheeste
        Suuer van herten reyn van vleesce
        Als een lam was ic gheuoet
      
      
        Wacht v die grote blame
        Die werelt van Adame
        Trede ick so snel onder de voet
        Ick machs mi wel scamen
        Maer dat ick draghe die name
        Dat ick wil schinen goet
      
      
        Het is tijt dat ick beghinne
        Te steruen minen sinne
        Die doot coemt onuerhoet
        Onse heere spreect van binnen
        Hoort alle die mi minnen
        Coemt in mijns vaders goet
      
    
  