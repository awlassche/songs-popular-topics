
    
      
        O Broossche nature fel ende quaet
        Waer toe wilt ghi verdreghen sijn
        Schout dese werelt / dats minen raet
        Want haer treken sijn al fenijn
        O broossche nature merct wel den fijn
        Soect gheen ghenoechte met eenigen list
        Soectyse elders dan in Gode
        Voerwaer nature ghi hebt gemist
      
      
        Laet af in tijts / dat dunct mi best
        Sterft v sinnen / gaet v seluen wt
        Maect v ruste in Iesus nest
        Soe moechdy worden des conincx bruyt
        Onthout dat alder hoochste saluyt.
        Dat hi den aerne heeft ghegeuen
        Houdt v ootmoedich / ende cleyne cruyt
        Wilt alle ghenoechte der werelt begheuen.
      
      
        Ghenuechte te laten is grote pijn
        Het steruen der sinnen valt mi so swaer
        Al duncket mi die hoochste pine sijn
        Aylaci siele het gaet mi so naer
        Ick heb so menich langhe iaer
        Ghenoechte ghehanteert tot deser tijt
        Aylacy sal ic moeten laten
        Alle ghenoechte ende iolijt
      
      
        O broossce nature rou onbesneden
        V claghen en acht ic niet een caf
        V seluen wilt onder de voeten treden
        Doer hem die sijn leuen om het uwe gaf
        Weest vroom / hout v aen sinen staf
        Merct wat hi doer v heeft gheleden
        Onse leuen en is niet een ooghen opslach
        Wilt alle ghenoechte der weerelt begheuen.
      
      
        Ic ben beswaert in mijn ghedochte
        V langhe vermaen dat doet mi pijn
        Al soudict bequelen / mi niet en rochte
        Had ict gheplogen een lanc termijn
        Maer lacy neen ic / dat is wel aen schijn
        Mijn ionge sinnen sijn onbereet
        Al heb ick lange ter scholen ghegaen
        Tsteruen heb ic qualijc gheleert
      
      
        O broossche nature wilt na mi horen
        Laet staen v clagen tis meer dan tijt
        Die opperste coninc van hier bouen
        Int steruen en nam hi gheen respijt
        Die viant hadde ons benijt
        Adam wilde hi met allen vertreden
        Weest vroom / gaet voort / ende sijt bevrijdt
        Wilt alle ghenuechte der werelt begeuen
      
      
        O hoochste coninc Emanuel
        Wilt ons bi staen in onser noot
        Nature heeft ons geweest so fel.
        Si wil ons quetsen totter doot
        O mogende coninc v macht is groot
        Wilt desen vyant van ons verderuen
        Dat wi allen cleyn ende groot
        Ons broossche nature mioeten steruen.
      
    
  