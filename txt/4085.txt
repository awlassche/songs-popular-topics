
    
      
        1.Nu hoort wat ic v schincke
        Met desen nieuwen tijt
        Van een soe schonen vincke
        Sij brengt ons groot iolijt.
      
      
        Die vader vanden throone.
        Heeft ons die vincke ghesent
        Het is sijn eenich sone
        Dats ons een lief present.
      
      
        Het vincse een teer roede
        Al binnen Nazareth
        Beuaen al met armoeden
        Met duechden wel omset
      
      
        Die muyte en was niet gebroken
        Die dese vincke aen nam
        Maer si bleef wel ghesloten
        Als hi hier tot quam.
      
      
        Maer dat vernamen een hauic
        Met crommen clauwen stijf
        Hi wilde dat vincxken doden
        Het was hem een ontblijf.
      
      
        Als hi hadde verloren
        Die edel vincke fijn
        Doen wrack hi sinen thoren
        Aen so menich cleyn vogelkijn
      
      
        Die vinck quam haer vermeyden
        Tot Bethleem int prijeel
        Daer mocht mense horen screyden
        Om onser alder seer
      
      
        Nu bidden wij der vincken
        Metter ghyolen fijn
        Dat hi ons niet en laet versincken
        Al inder hellen pijn.
      
    
  