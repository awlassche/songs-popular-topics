
    
      
        IHesus naem gebenedijt
        Schelt ons van allen sonden quijt
        Die wel in hem betrouwen
        Daer om roept tot allen tijt
        Verdraecht om hem spijt en verwijt
        Ten sal v niet berouwen
      
      
        Dat aen roepen wilt weesen vroet
        Is bouen allen hoenich soet
        Diet proeft die mach het seggen
        Daer om verworpt al ongemoit
        Ende leert wat gods saluinghe doet
        Die scrifture salt v seggen
      
      
        O jhesu mynder herter troost
        Ick soeck v int west ende oeck int oost
        Ende qualicken kan ick v vinden
        Dat herte is moede benaut bewoest
        In v wilt worden alleen verpoost
        Laet myn doch niet verslinden
      
      
        Ick roep v jhesu ontfermt v myns
        Hoert mynen roep oft andersins
        Moet ick verloren bliuen
        Drie serpenten vol fenijns
        Myn vervolghen alle sins
        Als die scrifturen ons bescriuen
      
      
        Ick dancke v here van hoghen macht
        want mijnen strijt is wat versacht
        Int dencken van uwer name
        Jhesus woort aen wort mijn gedachten
        Want daer in so vindick cracht
        Alle menschen seer bequame
      
    
  