
    
      
        Och, waer ic in mijns Vaders lant,
        Soe en dorste ic niet meer trueren.
        Den enghen wech heb ic bestaen,
        Hy wort my dicwil suere.
        Den enghen wech, die moet ic gaen
        Ende ic moet ummer sterven.
        Ghenoecht, solaes ende alle vroechde,
        Die moet ic ymmer derven Ghenoecht.
        Ghenoecht, solaes ende alle vroechde,
        Die moet ic ymmer derven Ghenoecht.
      
      
        Ic heb soe langhe ghenoecht ghesocht
        In min daer creaturen.
        Dat heb ic also duer becoft,
        Haer min en mach niet dueren.
        Si moeten alle ghelaten sijn
        Met herten ende oeck met sinnen:
        Soe blijfste vrij ende onbevaen
        Van haerre valscher minnen.
        Soe blijfste vrij ende onbevaen
        Van haerre valscher minnen.
      
      
        Och lieflic lieff en heimelic troest,
        Ic wil my tot U vueghen
        Ende minnen on bekent te sijn.
        In Di is mijn vernoeghen.
        Och enich een, ende anders gheen,
        Wanneer seldi my troesten?
        Ic doech soe menighe hertse wee.
        Och, woudi my verlossen?
        Ic doech soe menighe hertse wee.
        Och, woudi my verlossen?
      
      
        Och edel siel, verweende bruyt,
        Laet staen dijn weenlic trueren!
        Den ewighen troest is di beloeft,
        Hi coemt in corter uren.
        Och hertkijn vry, hoe wel is di?
        Condyt te recht versinnen
        Ende lieff ende leet ghetroest sijn,
        Maer God alleen te minnen!
        Ende lieff ende leet ghetroest sijn,
        Maer God alleen te minnen!
      
      
        Daer minnen quael is wee ende wael:
        Och, mocht ic Hem bescouwen,
        Ic worde ghesont in corter stont.
        In Hem is myn vernoeghen.
        Jherusalem, mijns Vaders lant,
        Na Di verlanghet my seere!
        Hier is soe menighe bitterheit,
        Dat doet my Dijns begheren.
        Hier is soe menighe bitterheit,
        Dat doet my Dijns begheren.
      
      
        Daer is so groten loen bereit
        Na desen corten arbeit.
        Een blyd ghesicht, een claer aenschijn,
        Wat mach den saliger, soeter sijn!
        Die burgers sijn soe seer verblijt,
        Van buten ende oeck van binnen.
        Si drincken uuter minnen vloet,
        Si moeghen wel vrolic singhen!
        Si drincken uuter minnen vloet,
        Si moeghen wel vrolic singhen!
      
      
        Si loven alsoe soetelick,
        Ten is niet uut te spreken.
        Haer blijscap is soe menichfout,
        Den rou is al vergheten.
        Och, waer ic in mijns Vaders lant,
        So en dorste ic niet meer trueren.
        Den enghen wech heb ic bestaen,
        Hi wort my dicwil suere.
        Den enghen wech heb ic bestaen,
        Hi wort my dicwil suere.
      
    
  