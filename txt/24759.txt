
    
      
        Ne gheen solaes vor vrauwen minne
        Si sijn van herten reine
        Het lach een wijf van frisschen zinne
        Bi haren boele alleine
        In anders arem vast ghemeine
        Si helsden vaste omtrent den crop
        Ay mi lieve jacop ai mi lieve jacop
      
      
        Der minnen spel si beide plaghen
        Met groter melodien
        Ende als si meest in vruechden laghen
        Viel soe in frenezien
        Ic wane soe liet haer elder vrien
        Van vruechden riep soe den walop
        Ay mi lieve jacop ai mi lieve jacop
      
      
        Haer boel was gram om dese worde
        Hi sprac sidi bezeten
        Wien waest dat ic hu nomen hoorde
        Hebdi minen name vergeten
        Wel an ic wil de wareit weten
        Mi dincke ghi hout met mi u scop
        Ay mi lieve jacop ai mi lieve jacop
      
      
        Si peinsde als soe haer wel bedochte
        Wat duvle hebbic gheseit
        Vele onsculden dat soe zochte
        Si seide het was haer leit
        Hi zwoer bi zijnre zekerheit
        Ghi sult ontfanghen menighen clop
        Ay mi lieve jacop ai mi lieve jacop
      
      
        Dus was dat vraukin daer bedroghen
        Bi haren zotten wane
        Elc peinse om dat soe heift vor oghen
        Als men rolt in haer bane
        Men betert ghene wijfs met slane
        Nochtan so makensi menighen job
        Ay mi lieve jacop ai mi lieve jacop
      
    
  