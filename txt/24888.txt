
    
      
        Musike die in der naturen
        Can bezuren
        Beseffen der consten vroylicheit
        Wes vroylic nu la varen trueren
        Looft teser uren
        Der rozen vul der reynicheit
        Wiens omoet ende zuverheit
        Der triniteit
        Ontsluten dede schemels duren
        Om alre meinschen zalicheit
        Daer soe bereit
        Toe was vor alle creaturen
        Eva brochte ons int bezuren
        Ave was bi den here gheseit
        Ave der werder rozen teeren
        Die ons mach leeren
        Quaets ombeeren
        Te duechden keeren
        Den viant weeren
        An haer so steit
        Al onse meeste zalicheit
      
      
        Bi den here so was muzike
        In hemelrike
        Eer hi adame tlijf in blies
        Dien wildi maken van den slike
        Na sire ghelike
        Ende gaf hem alre herten kies
        Den viant dien vernoyde dies
        Ende vantene ries
        Doe eva slouch sbevelens swike
        Ave beterde ons tverlies
        Doe soe up wies
        Die werde roze die met verzike
        Den heere ontfinc oetmoedelike
        Nu danct der rozen die vruechden plies
        Ave der werder rozen teeren
        Die ons mach leeren
        Quaets ombeeren
        Te duechden keeren
        Den viant weeren
        An haer so steit
        Al onse meeste zalicheit
      
      
        O zuvre roze zonder doren
        
          Uutvercoren
        
        Van den heere dor sijn ootmoet
        Ne ware hi niet van di gheboren
        So ware verloren
        Al dat adame ye bestoet
        So wie musiken eere doet
        Verleent hem spoet
        Tallen vruechden sonder toren
        Ende neimt ons allen roze zoet
        In dijn behoet
        Die van musiken gheerne horen
        Ende diese node souden storen
        Nu elc sijn alre blijtste doet
        Ave der werder rozen teeren
        Die ons mach leeren
        Quaets ombeeren
        Te duechden keeren
        Den viant weeren
        An haer so steit
        Al onse meeste zalicheit
      
    
  