
    
      
        Ons is een Kijnt gheboren
        Een Soen ghepresenteert!
        Hi coemt ter helle storen
        Als mensche ghefygureert.
        Hi wil ons, al ghemeyne,
        Verlossen uutter pine,
        Mit Sine bloede alleyne.
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Die Vader van hier boven
        Sprac Sinen enghel an:
        'Ic coem die hel verstoren,
        En verlossen wijf ende man.
        Gaet neder tot die Fonteyne,
        Maria, claer Aenschijn,
        Ende segt Haer wat Ic meyne.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        'Groetse My vriendelike,
        Die suver jonge Joecht,
        Ende segt Haer blidelike
        Si mach wel sijn verhoecht:
        Want Sy, ende anders gheyne,
        Gods Moeder moet Sy sijn.
        God is mit Haer ghemeyne.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Al binnen Nazaretten
        Quam die enghel Gabriel.
        Hi groete der Fyoletten
        Met soete woerden snel:
        'God groet U, Maghet reyne,
        Vol gracien is U aenschijn,
        God is mit U alleyne.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        'Bi U sel noch becliven
        Dat Adam heeft ontfrijt,
        Want boven alle wiven
        Si Di ghebenedit.
        Want Ghi, ende anders gheyne,
        Gods Moeder moet Ghi sijn,
        God is mit U alleyne.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Si sprac oetmoedeliken:
        'Hoe soude dat gheschen?
        Ic en kende noeyt, sekerlike,
        Man; des verwondert my.
        Hoe soude Ic, ende anders gheyne,
        Gods Moeder moghen sijn?
        Mijn haert is cout als eenen steyne!'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Die enghel sprac tot Haer:
        'O, waerde suver Maecht,
        En weest in gheenen vare!
        Hets wonder dat Ghi claecht,
        Want Ghi selt sonder pinen
        Baren een kijndekijn
        Ende bliven maghet fine.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Die enghel schiet van Hare,
        Die Maecht, die bleef bevrucht.
        Al sonder wee of swaere,
        Ende in herten versucht,
        Soe baerde die suver Reyne
        Dat soete Kijndekijn.
        Het brenct ons uutter weyne.
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Die Maecht doen consenterde
        In dat Haer die enghel seide,
        Ende Si doe respondeerde:
        'Siet, Ic bin bereit.
        Na Dinen woerden gheemeyne
        Stel Ic die woerden Mijn;
        Siet hier, Gods Deern alleyne.'
        Laet ons mit herten reyn
        Love dat soete Kindekijn:
        Het brenct ons uut weynen.
      
      
        Des moeghen wi wel dancken
        Die Moeder, die Hem droech.
        In Haer suver lancken
        Die vrucht Haer niet en verwuech.
        Wes vrolic, groot ende cleyne!
        Dat soete Kijndekijn
        Het brenct ons uutter weyne.
        Laet ons mit herten reyn
        Love dat soete Kindekijn:
        Het brenct ons uut weynen.
      
    
  