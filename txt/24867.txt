
    
      
        Sonder sceiden orlof aen
        Want ich en wil noch ich en caen
        Ghesceiden hoochste troost van dich
        Hertze ende moet es eighin dijn
        So waer ic henen vare
        In wil els niemen eighin zijn
        Dat vintstu openbare
        Here god of ic dan bi u ware
        Was mochte dan ghescaden mich
      
      
        In di vindic ghestadicheit
        Soudic mi els bewinden
        Dat waer grote onghenadicheit
        Dune salles niet bevinden
        In di willic mijn hertze binden
        Met gansen truwen zekerlijch
        Sonder sceiden orlof aen
        Want ich en wil noch ich en caen
        Ghesceiden hoochste troost van dich
      
      
        Al waer de ganse werelt mijn
        Du bleifs oost alleine
        Du gheifs mi vruecht vor alle pijn
        Met trauwen ich das meine
        Alle vruecht waer mi tse cleine
        Bleifstu niet mijn ghetruwelijch
        Sonder sceiden orlof aen
        Want ich en wil noch ich en caen
        Ghesceiden hoochste troost van dich
      
      
        Du muechs mi gheven lief ende leit
        Vor al dat leift up erde
        Hoe nauwe het mi van vruechden steit
        Of wes mi ye ghederde
        Du blijfs mijn heil mijn hoochste werde
        Daer tzoe bestu mijn hemelrijch
        Sonder sceiden orlof aen
        Want ich en wil noch ich en caen
        Ghesceiden hoochste troost van dich
      
    
  