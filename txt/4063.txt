
    
      
        ICk ligghe in desen dale
        Met sonden seer beuaen
        Dies lide ick grote quale
        Ick en can niet op ghestaen
      
      
        Dat doet der werelt minne
        Die heeft mi al verblint
        Hoe blide waer ick van sinne
        Hadde ict in tijts versint.
      
      
        Hoe sal ic mi nu bedwingen
        Het dunct mi groote pijn
        Natuer en wils niet ghehingen
        Si wilt al in vruechden sijn
      
      
        Minen geest is wel ghenegen
        Om voer mijn sonden te liden pijn
        Maer nature is hier teghen
        Si seyt ten sal niet sijn
      
      
        Dus lide ick grote smerte
        Ende also grooten strijt
        Van binnen in mijn herte
        Helpt mi God ghebenedijt
      
      
        Waer toe sal ick mi keeren
        En weet ick ymmer niet
        Nature wil mi verheeren
        Dies lide ick swaer verdriet
      
      
        Troost soude ic wel begheren
        Van onsen heere soet
        Maer dien moet ick ontbeeren
        Natuere is diet mi doet
      
      
        Maer sonder troost van binnen
        Te leuen / is liden groot
        Och mocht ic nature verwinnen
        Soe en hadde ick gheen noot
      
      
        Dus moet ick striden seere
        Al tegen tvleesch en bloet
        Helpt mi ghenadighe heere
        Dat ick verwinnen moet.
      
    
  