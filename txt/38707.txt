
    
      
        Tis wel verdritich nu een maeght te wesen,
        Het Cupidoken van de Lentsche tijdt
        Dat staet en suft, met pijl en boogh en pesen,
        Het is ghebonden, blindt, en vleughels quijt,
        Sijn schichten sijn verstroyt
        In veele ellenden,
        Ach oft ick Venus noyt,
        Haer liefd' en kenden.
      
      
        Ey weest gherust ghy'n sijt noch niet vergeten?
        Want ghy noch jonck ghenoech van jaren sijt
        Waerom ghesucht oft eenen traen ghekreten?
        De liefde baert oock smeert en grooten strijt
        Fy onbedachte maeght,
        Soo licht van sinnen,
        Die haere jeucht mishaeght,
        Om't dertel minnen.
      
      
        Waer toe moeght ghy mijn liefde soo verachten?
        En gheeft Natuer ons dit ghevoelen niet?
        En mach een maeght niet naer het paeren trachten?
        Al keert Siringa liever in het riet,
        Ey dwase clapperny,
        Daer selfs de dieren
        Vol dertelheydt soo bly
        Hun driften vieren.
      
      
        Wech stoute cleter met 'tlichtveerdich spreken?
        Ghy sult (ghelijck den voghel in het riet)
        Gheraecken, want de jonghmans loose treken
        Die hebben menich kuysche blom gheplet,
        Want die sijn domme jeught
        Hier laet verblinden,
        Sal noyt in trauwe vreught
        Ghenoeghen vinden.
      
    
  