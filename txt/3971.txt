
    
      
        ICk hiels mi aen dese aen dese wilde zee
        Ende daer vant ick / ende daer vant icker twee
        Het was de siele / si was met druck beuaen
        Si sprack tot haren enghel / om troost van hem te ontfaen
        Ick moet v claghen mijn verdriet
        Die viant / die werelt / mijn eyghen vleesch
        Sij willen mi van mijn liefken veriaghen
        Eest wonder dat ick claghe?
      
      
        Nu swijcht ghespeelken / en heb des gheen verdriet
        Mijn heere sal v eyghen sijn / al waert hen allen leet
        Als v begeerte hen altijt tegen staet
        Ick ben sijn bode / nu hoort na minen raet
        So stelt v vromelijc ter weere
        Dit yst dat uwen lieue behaecht
        Hi en laet v nu oft nemmermeer
        Laet staen v droeflijck trueren.
      
      
        Och hoe mocht ick ghelaten mijn droeflijck trueren
        Het is altoos strijt / mi en mach gheen rust ghebueren
        Want broossche nature is altijt teghen mi
        Het valt my suere eer si verwonnen si.
        Ic worde vermoeyt in deser noot
        En dede die hulpe mijns liefs soe groot
        Si souden mi van mijn liefken veriaghen
        Eest wonder dat ick claghe?
      
      
        Nu swijcht ghespeelken / ghi moet v hier in liden
        Alst coemt ten eynde / het sal v seer verbliden
        Oft ghi versinde wat vruechden ghi sult ontfaen
        Als ghi met uwen beminden tot sinen houe sult gaen
        Al valt v nu dit striden swaer
        V lief weet al ws lidens clagen
        Hi wilt v minnelic helpen dragen
        Laet staen v droeflijc claghen.
      
      
        O soete bode van also hoogher macht
        Ghi hebt mijn herte in grooter rusten bracht
        Als ic hoore van die liefste mijn
        Want ic hier lide om die minne sijn
        Dan sal ick mijn gracelijck liefken meer behaghen
        Al moeten wij nu verscheyden sijn
        Den tijt gaet om / het sal seer cortelijck daghen
        Wat wil ic dan nu meer claghen.
      
      
        Ghespeelken goet / siet aen den corten tijt
        Weest wel ghemoet / als ghi sijt inden strijt
        Dan laet v herte tot minen here gaen
        Ghi sult van hem seer grooten troost ontfaen
        Sijn hulp is bereet in alder vren
        Ghi sult met hem in corter tijt.
        In eewiger vruechden dueren.
        En wilt doch niet meer trueren.
      
    
  