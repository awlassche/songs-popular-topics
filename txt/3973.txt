
    
      
        O Maria schoon roose root
        Ghi hebt ons eerste vaders verblijt
        Ghi hebt ghebaret naect en bloot
        Der hellen vreese / en des hemels iolijt.
        Noyt en brocht ons kindeken alsulc profijt
        Want des vyants cracht heeft hi vercleent
        Dus al die goede kerstenen sijt
        Latet kindeken wiegen eer dat weent.
      
      
        Al naect lach hi sijnder moeder voren
        Al in een cribbe opt hoye daer
        Noyt kindeken en was so arm gheboren
        Nochtans is hi een coninc eerbaer
        Spreect die heylighe scriftuere claer
        De helle was van sijn voys vereent
        Om dat hi is des kersten gheloofs pilaer
        Latet kindeken wieghen eer dat weent
      
      
        De herderkens die opten velde laghen
        Sij hoorden wonder int shemels foreest
        Ende vander claerheyt die si sagen
        Werden sij also seer bevreest
        Als sij verstonden den rechten keest
        Dat aertrike was pays verleent
        Elck was doen daer in vruechden meest
        Latet kindeken wieghen eer dat weent
      
      
        Dry coningen machtich die dat vernamen
        Bi eender sterre aent circkels throon
        Te Bethleem dat si doen quamen
        Besoecken den coninc der glorien schoon
        Sij beghiften daer God in persoon
        Dyes was Herodes herte versteent
        Myrrhe / wieroock / gout tot sinen loon
        Latet kindeken wieghen eer dat weent.
      
      
        Herodes beual den coningen snel
        Als ghi hebt vonden den heere fijn
        Keeret hier weder / doet mijn beuel
        Ick sal v oock beghiftende sijn.
        Keert eenen anderen wech naden landen dijn
        Sprac die enghel / oft ghi wort vercleent
        Ende scout Herodes valsch fenijn
        Latet kindeken wieghen eer dat weent.
      
      
        Herodes wilde van quaetheyt bederuen
        Doen hem die coninghen waren ontvaren
        Dus swoer hi / hy soudese alle doen steruen
        Die kinderkens beneden den twee iaren
        Maria en Ioseph hoordent verclaren
        Dat hi die kinderkens te doden meent
        Sij vloden in Egipten sonder sparen
        Latet kindeken wieghen eer dat weent.
      
      
        Hier nae so heeft dat kindeken puere
        Adams ghewrochte schult betaelt
        Ende ons ontdaen des hemels duere
        Onse voer ouders alle daer in ghehaelt.
        Met sinen bloede heeft hy die aerde bestraelt
        Om dat wij alle souden sijn ghereent
        Van sonden / dus dan eer ghi faelt
        Laet dat kindeken wieghen eert weent.
      
      
        Nu bidden wij alle den kindeken cleene
        Gonstich voer die dit heeft ghemaect
        Int eynde so dat hem God verleene
        Gracie / dat hi in sijn rijc geraect
        Hy sal doch sijn van duechden naect.
        Ende oft hem van die viant teent
        Neemt sijns in hoeden daert al na haect
        Eer hi van groten drucke weent.
      
    
  