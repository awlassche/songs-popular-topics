
    
      
        Een vrolijc nieuwe liet
        This beter wat dan niet
        In Bethleem yst ghesciet
        Dat kindeken dat Iesus hiet
        In armoeden ende in verdriet
        Somen daer mach aenscouwen
        Al in so groter couwen
      
      
        Coninck van groter macht
        Ghesproten wt dauids geslacht
        Hi is so langhe verwacht
        Nu leyt hi al ongheacht
        Al inder duyster nacht
        Hi is nu knecht gheboren
        Die groote heer was te voren.
      
      
        Dat costelijc kindekijn cleyn
        Ghegeuen ons ghemeyn
        Der werelt heere alleyn
        Die moeder is maghet reyn
        Ick segghe v dat certeyn
        Grote coude heeft hi ghedragen
        Met tranen mocht hijt claghen
      
      
        Daer waren menich winden stoot
        Rijm / haghel / drisneeu groot
        Dat kindeken lach daer al bloot
        Sijn ledekens waren root
        Peyst hoet der moeder verdroot
        Dat si hem niet en mocht winden
        Inveyskens wollen of linden.
      
      
        Wat armoede most daer sijn
        Daer dat soete kindekijn
        Van coude leedt grote pijn
        Maria maghe fijn
        Daer en was gheen sonnescijn.
        Noch vier om bi te wermen
        Mensche laet v des ontfermen
      
      
        Ioseph suyuer vat
        Verdriet hebdy ghehadt
        Als ghi moste liden dat
        Dat Maria opter aerden sat
        Met soe costeliken schat
        In sulcken couden weder
        Bi twee stomme beesten neder
      
      
        Wt vrienden ende maghen
        In soe couden daghen
        Ghi en mochtes niemant clagen
        Ghi hebt die sorghe ghedragen
        Voer die int kinderbedde laghen
        Dat kindeken met sijn moeder
        Ghi waert haer trou behoeder
      
      
        Dat weder was seer cout
        Dat kindeken en was niet out
        Daer en was torf noch hout
        V sorghe was menichfout
        Cleyn was v siluer v gout
        Want ghi den cost ghinct halen.
        Hoe mocht ghijt al betalen?
      
      
        Dat kindeken teer van leden
        Dat bouen is in vreden
        Na die ioetsche seden
        Woudet sijn besneden
        Daer si hem grote pine deden
        Sijn bloet wilde hi ons gheuen
        In sinen soe ionghen leuen.
      
      
        Hoe heeft hi ons bedocht
        In sijn heylich herte gheknocht
        Een groot wonder ghewrocht
        Heerlijck is hi versocht
        Hem is groot offer brocht
        Gout / wieroock / ende myrrhe
        Sij vonden hem bider sterre
      
      
        Laet ons te Bethleem gaen
        Die met sonden sijn beuaen.
        Ende voer dat cribbeken staen
        Ende weenen menighen traen
        Gods toorn is al ghedaen
        Hi en sal ons niet verdoemen
        Als wij ten ordeel sullen comen.
      
    
  