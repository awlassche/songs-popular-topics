
    
      
        Hebdy niet ter Missen gheweest
        Inder Papen Kercke:
        T'guychelspel dat men daer leest
        Gaet het wel te wercke:
        Oremus Craeyen, Cruycen saeyen
        Nijghen, draeyen, soo ickt wel aenmercke.
      
      
        Hy duckt, hy buckt, voor den Altaer,
        Dan droomt hy oock int slape,
        Seer veel Cruycen maeckt hy daer naer;
        Verwondert is de Pape,
        Dat zijn goyken, Duyvels Boyken,
        Onder d'loyken, niet wech heeft zijn knape.
      
      
        Hierom soo is de Paep verblijt
        En laet een schelleken klincken;
        Al coemter veel tot zijn ombijt,
        Niemant en wil hy schincken,
        Maer acht onreene, tvolck ghemeene
        Want alleene, wil hy 't Wijntgen drincken.
      
      
        Tgoyken dat hy Eten sal
        Heft hy flucks om hooghe,
        Zijn knaep stelt als een gheck seer mal
        Des Papen Aers ten thooge;
        Al diet aenschouwen, knien vouwen,
        Handen douwen, het blijct voor elcx ooge.
      
      
        Dan laet hy oock een Beker sien,
        Daerin is Wijn bezworen,
        Tis bloet meenen de arme Lien
        Van tGoyken nieu gheboren;
        Zy cloppen t' harte, sonder smarte
        Menige parte, brengen sy te voren.
      
      
        Betoovert broot van hem getoont
        Wert flucx van een ghereten,
        De arge Paep hemselven loont,
        Want die daer zijn gheseten
        Die sien hem trecken, den Kelck lecken,
        Met haer gecken, en mogen niet me eten.
      
      
        Honger en dorst heeft hy geblust
        Dan wast hy oock zijn handen,
        Het arm volck d' ydel plateelken kust;
        Noch seyt de Paep vol schanden:
        Gaet al strijcken, die quaemt kijcken
        Mijn practijken, giet hy nat voor t' branden.
      
      
        Tspel is uut van sulcken Sot,
        Hy wort ontschorst ontbonden;
        Als een gelapten Rock vermot
        So is de Misse bevonden,
        Cleyn van waerden, op der Aerden,
        Sal voor Paerden, Catten en voor Honden.
      
      
        T'vaghevyer is op haer ghesticht,
        Daer loopt zy Zielen haelen;
        Al is sy blint, sy wordt ghelicht,
        End laet haer wel betalen:
        Zy kan ontbijnen, uut der pijnen,
        Oock wel vijnen, Duytschen ende Walen.
      
      
        Al verchiert hy schoon de Craem,
        Niemant en wilse coopen,
        d'Enghelsman is sy onbequaem,
        Den Fransman halff ontloopen,
        Zeeuw, en Hollander, oock Brabander,
        Met malcander, stootens uut met hoopen.
      
      
        Wien suldy, arme Cramers cranck,
        Met uwer Missen laven?
        Na Spaengien wech met haren stanck,
        Men wilse hier corts begraven,
        Want t'wilder vuylen, aen u Muylen
        Crijchdy buylen, ras wilt henen draven.
      
      
        Hierom raed' ick Man ende Vrou,
        Dat sy daer niet en comen;
        Met sulcken spel, dat segh ick ou,
        Wort Godt zijn eer benomen;
        Wat sy rasen, met vijsvassen,
        Dat sy prasen, t' zijn al ydel droomen.
      
    
  