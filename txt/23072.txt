
    
      
        Mocht ic een weynich spacieren,
        Hier boven inden throen,
        Al daer so ist verciert
        Met engelen also scoen!
        Die engelen singhen daer also scoen
        Sij singhen met soeter stemmen
        Hier boven inden throen.
        Sij singhen met soeter stemmen
        Hier boven inden throen.
      
      
        Willen wi ons verbliden
        Na deser cortertijt,
        So moeten wi leren sterven
        Al onse sinlicheit.
        Daer werlt ghenoechtdaertoe behoren.
        So moghen wi ons verbliden
        Al inder engelenchoren
        So moghen wi ons verbliden
        Al inder engelenchoren
      
      
        Als wi ons vander werlt keren,
        Natuer heeft groten strijt.
        Die viant leit ons laghen,
        Hi heeft des groten nijt.
        Des viants listicheit is soe groot!
        Laet ons in God betrouwen,
        Sijn ghenaden sijn also groot.
        Laet ons in God betrouwen,
        Sijn ghenaden sijn also groot.
      
      
        Soe wie in God can setten,
        Sijn troestin deser tijt,
        God selt hem noch wel loenen
        Hiernae in hemelrijc.
        Die heilighen sijn daer also scoen,
        Maer boven alledie anderen,
        Soe spannen die maechden croen.
        Maer boven alledie anderen,
        Soe spannen die maechden croen.
      
      
        Die maechden sellen daer volghen
        Dat Lam al onbevlect,
        Die hem hier hebben ghehouden
        Reyn suver onbesmet.
        Daer maechdenloen en is niet cleyn
        Sie sellen hem daer verblijden
        Al ewelic sonder eynd.
        Sie sellen hem daer verblijden
        Al ewelic sonder eynd.
      
    
  