
    
      
        MEt vruechden willen wi singen
        Ende louen die Triniteyt
        Dat sy ons wil bringhen
        Ter hoochster salicheyt.
        Die eewelijck sal dueren
        Och eewelijc sonder verganc
        Och mocht ons dat ghebueren.
        Och eewelijck is soe lanck.
      
      
        Leefden wi na die gheboden
        Also wi leuen souwen
        Ende dienden altoos gode
        Ende onser lieuer vrouwen
        Ende lieten ouer lijden
        Die werelt in haren ganck
        Wij souden hier na verbliden
        Och eewelijck is so lanck
      
      
        Die bliscap is sonder eynde
        Hier bouen int hemelrijck
        Die wi daer sullen vinden
        En heuet gheen ghelijck
        Dat is dan godlijck wesen
        Het schenct ons bliden dranck
        Also wi hooren lesen
        Och eewelijk is soe lanck
      
      
        Die engelen van hier bouen
        Sij maken so grooten chier
        Laet ons hem allen louen
        Het ghelt ons euen dier.
        So moghen wij verbliden
        Ende singhen der engelen sanc
        Tot eewelijcken tiden
        Och eewelijck is so lanck
      
      
        Die heyligen alle gader
        Sij maken groote feest
        Sij loven God den vader /
        Den sone / den heyligen gheest
        Als wij die sonden laten
        Sij wetent ons groten danck
        Sij verbliden bouen maten
        Och eewelijck is soe lanck
      
      
        Maria die moeder ons heeren
        Si is van ons verblijt
        Wanneer wij ons bekeeren
        In deser allendigher tijt
        Maria maghet reyne
        O edel wijngaert ranck
        Bidt voer ons al ghemeyne
        Och eewelijck is soe lanck
      
      
        Nu laet ons dienen gode
        Dat rade ick ionck ende out
        Ende houden sijn ghebode.
        Ende louen hem menichfout
        Dat hi ons wil beschermen
        Al van der hellen stanck
        Ende van dat eewich kermen
        Och eewelijck is soe lanck.
      
    
  