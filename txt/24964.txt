
    
      
        Laet ons den wert bedanken
        Der duecht die hi den gasten doet
        Al hadwi duzent vranken
        Hi ne ghert van ons geen ander goet
        Dan dat wi maken frisschen moet
        Wael op
        Wael op
        So sinc wir jo
        Met vruechden ho
        God gheve den wert dat hi beghert
        Die aldus blidelijch ghebert
        Ich wenschem tallen vruechden spoet
      
      
        Gave ons God alle morghen
        Dus goeden wert dus goeden wijn
        So ne woldic nummer zorghen
        Want mir betuucht die hertze mijn
        Nicht vor waeldoen ende vroilic sijn
        Wael op
        Wael op
        So sinc wir jo
        Met vruechden ho
        God gheve den wert een vroilic jaer
        Hi toocht so vruechdenrijch ghebaer
        Ich wenschem heil vor alle pijn
      
      
        Nu scinc ons van den wine
        Ende ghef den wert gheluc ende heil
        God gheve der vrauwen zine
        Een vroilic jaer dat is huer deil
        Wi hebben hier gheweist so veil
        Wael op
        Wael op
        Nu sinc wir jo
        Met vruechden ho
        Den wert waer quaet onrecht ghedaen
        Die dus sijn gasten can ontfaen
        Ich weinschem heil met vruechden geil
      
    
  