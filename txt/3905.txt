
    
      
        DEn tijt heb ick verloren
        Dien ick ter werelt gaf
        God gheue mi licht van binnen
        Dat ick mi beteren mach
      
      
        Hoe ick mi bet bedencke
        Hoe mi meer rouwet den tijt
        Dat ick in eertsche menschen
        Noyt sochte mijn iolyt
      
      
        Och aertsche creaturen
        Heb ick gheuonden loos
        Had ick gaen dienen Gode
        Hi waer mi getrouwe altoos.
      
      
        O heere wel lieue heere
        Waer is die druyue ghelesen
        Daer mine sondighe siele
        Soe saen was in gheweghen
      
      
        Die druyve is ghewrongen
        Dat sap is wt ghegaan
        Die bandekens sijn ontsprongen
        Die aen dat herte staen.
      
      
        Och had ick noch te doene
        Al dat ick heb ghedaen
        My is alsoe te moede
        Ick en souts niet ane gaen
      
      
        Waer ic noch alsoe ionghe
        Als yemant in dit conuent
        Ick en soude niet meer beminnen
        Beneden dat firmament.
      
    
  