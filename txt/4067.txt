
    
      
        ICk sie die morghensterr
        Heer God v claer aenschijn.
        Daer af ben ick so verre
        Dies mach ick wel droeue sijn.
      
      
        Wie is hi die daer singhet
        Ende mi niet rusten en laet
        Mi dunct dat hi mi dwinghet
        Te kennen mijn misdaet
      
      
        Dat kben ick reden koene
        Ick hebt v langen tijt gheseyt
        Dat ghi moet gheuen soene
        Al duncket v arbeyt.
      
      
        Och reden laet dat varen.
        Ende en spreect daer niet meer of
        Wilt God ick sal noch tiaren
        Wel quiten mijn belof.
      
      
        Nature ghi beyt te langhe
        Dies ben ick seer veruaert.
        Want ons heeft in bedwange
        Die doot die niemant en spaert
      
      
        Waer ic mi wende oft keere
        Ghi en doet mi gheen verdrach
        Altoos wilt ghi mi leeren
        Te laten dat ick plach
      
      
        Conde ic v daer toe bringen
        Dat ghi wilde hooren na mi
        Wij souden met vruechden singen
        Een liet van minnen vry.
      
      
        Den tijt is om gheleden
        Daer coemt mi sorghe af
        Dat ic den tijt voerleden
        Niet weder halen en mach
      
      
        Dit sullen wi beclagen seere
        In onser herten gront
        Dan sal God onse heere
        Sijn gratie ons maken cont.
      
    
  