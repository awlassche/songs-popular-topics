
    
      
        ¶ Als eene scone dagheraet
        die voer de lichten dah opgaet
        sijt ghi maria reyne
        mijn onderstant ende al mijn raet
        mijn hoep mijn troest mijn toeuerlaet
        sijt ghi o vrou alleyne
        ic roep aen v ghenadicheit
        want ghi hebt onse salicheit
        
          gheuonden
        
        den bant van ons misdadicheit
        hebt ghi mit v oetmoedicheit
        
          ontbonden
        
      
      
        ¶ Een leli claer scoen ende wit
        so sijdi maghet onbesmit
        van alle man ghebleuen
        nye vrou en heeft onfangen dit
        tis bouen der naturen wit
        dit vordeel v ghegeuen
        een kijnt tonfaen ende maecht te sijn
        ende dat te baren sonder pijn
        mit vroechden
        o suuer waerde maechdekijn
        dit heeft betaemt v kijndekijn
        sijn doechden
      
      
        ¶ Lustelic scone paradijs
        ghi sijt oec aarons bloyende rijs
        moeder der scoonre mynnen
        nye heeft geweest verstant so wijs
        die v te recht mocht gheuen prijs
        mit tongen of mit synnen
        sij bouen gaet der englen lof
        so hoech sij di in themels hof
        
          verheuen
        
        wat soud wi sonders doch hier of
        die niet en sijn van ass ende stof
        lof gheuen
      
      
        ¶ Ten is gheweest nye dijns gelijc
        noch voer noch na op al aertrijc
        een vrou van sulker waerden
        leli der dalen suuerlijc
        een bloem des velts genoechelijc
        sidi in themels gaerden
        tbesloten hof sidi alleyn
        ende die gheteikende fonteyn
        
          vriendinne
        
        gods bruit gods duif gods suuer reyn
        eens kijnts mit god den vader gemeijn
        sijn minne
      
      
        ¶ Rose van ierico seer schoon
        salighe poort des hemels troon
        moeder des hoochsten heren
        van twalif sterren ene croon
        heeft v bereit v lieue soon
        die ghi nv draecht mit eren
        die sonne heeft v ombeuaen
        mit vwe voeten heb di die maen
        
          beschreden
        
        die englen sijn v onderdaen
        des viants crachten heb di saen
        
          vertreden
        
      
      
        ¶ Voerwaer ghi sijt die eglentier
        den moyses barnen sach als vier
        ende onghebrant ghebleuen
        die arck van goude herde dier
        is ons van v o maghet fier
        voer een figur beschreuen
        een ster des meers sidi gheseit
        een moeder der barmherticheit
        o reyne
        ghi leit doer v ghenadicheit
        den sondaers totter salicheit
        
          ghemeyne
        
      
      
        ¶ U werdicheit wel toebehoort
        datmen v lof sal setten voort
        nv ende tot allen vren
        ezechiels besloten poort
        waer doer dat ghinc des vaders woort
        is een van v figuren
        gedeons vlies betaemt v wel
        daermen v bi gheliken sel
        mit waerden
        al daer die hemels dau op vel
        alleyn opt vlies ende nerghent el
        op aerden
      
      
        ¶ Tis noch al cleyn dat is gheseit
        van vwer groter waerdicheit
        hemelsche keyserinne
        want van v hoghe edelheit
        sich seer verblijt die triniteit
        ende al themels ghesinne
        nv bidden wij ootmoedelijc
        dat wi mit v ons al ghelijc
        
          verbliden
        
        hier bouen in dat soete rijc
        daer vroechd sal wesen ewelijc
        en tiden.
      
    
  