
    
      
        Nu wel heen, ende dat moetsijn:
        Vander werelt soe moet ic scheyden.
        Jhesus is dat harte mijn,
        Na Hem soe wilic beyden.
        Jhesus is dat harte mijn,
        Na Hem soe wilic beyden.
      
      
        BetaniÃ«n is soe gueden stat,
        Van doechdenis sij rijke.
        Jherusalem,dat daer boven staet,
        Waer vint men sijns ghelijke?
        Jherusalem,dat daer boven staet,
        Waer vint men sijns ghelijke?
      
      
        Ic sach Mijn Heer van Hemelrijck
        Op eenen ezel uutrijden;
        Die cleideren worden hem onder ghespreit,
        Daer toe die groene rijse.
        Die cleideren worden hem onder ghespreit,
        Daer toe die groene rijse.
      
      
        Doe Hij binnen Jherusalemquam
        Hoe lude dat sij songhen:
        'Osanna filio,
        Vergif ons onse sonden!'
        'Osanna filio,
        Vergif ons onse sonden!'
      
      
        Daer Hij anden cruce hinc
        Mit Sinen roder wonden,
        Dat bloet dat uut Sijn wonden liep,
        Waschet of al onse sonden.
        Dat bloet dat uut Sijn wonden liep,
        Waschet of al onse sonden.
      
      
        Die wonden waren alsoe diep,
        Si waren al doerghesteken.
        Jhesus leit int herte mijn,
        Ic wil hem niet vaergheten.
        Jhesus leit int herte mijn,
        Ic wil hem niet vaergheten.
      
      
        Wij willen  onder dat cruce gaen staen,
        Ende helpen Jhesum troeren;
        Hij heeft soeveel gheleden om ons,
        Het wort Hem veel te suere.
        Hij heeft soeveel gheleden om ons,
        Het wort Hem veel te suere.
      
      
        O siel, ende dat moet ummeer sijn!
        Het gaet nae onsen begheren:
        Wil Jhesus onse helper sijn,
        Soe en mach ons niemant deren.
        Wil Jhesus onse helper sijn,
        Soe en mach ons niemant deren.
      
      
        Ic danck u, Heer van Hemelrijck,
        Ende ic danck U met allen goeden;
        Ghij hebt mij alsoe duer ghecoft,
        Mit Uwen duerbaer bloeden.
        Ghij hebt mij alsoe duer ghecoft,
        Mit Uwen duerbaer bloeden.
      
    
  