
    
      
        Heden zoo thoonen wy blijschap groot
        Al hebben die Ioden Iesum gedoot
        Hy is wederom verresen,
        Opten derden dach alsoo wy lesen.
      
      
        Maer heden ist den veertichsten dach
        Datmen hem opclimmen sach
        Vanden berch van Oliueten
        Aen sijn Vaders rechter hant gheseten.
      
      
        O Heere ghy vaert nu daer heen
        En v vrienden laet ghy daer beneen
        Al in dit dal der traenen,
        Maer hoe soet coemt ghy haer vermaenen.
      
      
        Sy zouden blieuen in die stadt
        Tot dat ghy den trooster gesonden hadt
        V Heylighen Gheest van bouen
        Die ghy gaer gunckt beloouen.
      
      
        V vrienden die waren seer desolaet
        Haer heer en meester, haer ontgaet
        Sichtbaerlijck wt haren ooghen
        Daer sy groote liefde toe droghen.
      
      
        V Apostelen stelen belast ghy seer fijn
        Dat zy v ghetuighen souden zijn
        In Iudeen ghy haer seynde
        En tot al des werels eynde.
      
      
        V benedictie ghy haer gheeft
        Die haer luyden zeer versterckt heeft
        Dit was v adieu voor desen,
        Nochtans en bleuen zy gheen wesen.
      
      
        Nae dat ghy, O Heere dus hooch optreckt
        Zoo heeft een wolcke v bedeckt
        Dus zijt ghy op ghetoghen
        V vrienden wt haer ooghen.
      
      
        Twee van v Enghelen o Heer
        Die sont ghy opten berch neer
        Sy seyden ghy sout alsoo weder comen
        Als ghy van haer waert ghenomen.
      
      
        Sy ginghen nae Ierusalem heen
        Sy waeren verblijt al int gemeen
        Sy gheloofden nu warachtich,
        Ghy waert Gods zoon almachtich.
      
    
  