
    
      
        Een nyeu liet wil ick v singen
        Hoort nu hoort wat wesen sal
        Wi sullen dancken der weerdinnen
        Ende altoos God bouen al
      
      
        Here God soude ic v minnen
        Met alle mijn ghedochten
        Ick soude wel ghewinnen
        Meer dan ick segghen mochte.
      
      
        Here God soude ic v minnen
        Met al mijnder sielen cracht
        Ick soude daer bi ghewinnen
        Veel meer dan ic peynsen mach
      
      
        Heere God cost ick v minnen
        Met alle mijnder herten fijn
        Ick soude daer bi ghewinnen
        Daenschouwen van v claer aenscijn.
      
      
        Die werelt houdt soe luttel trouwen
        Ende si gheeft om gheen verwijt
        Ick mach wel sijn vol rouwen
        Om alle minen verloren tijt
      
      
        Si doet wel te verstane
        Det vlieghen waren byen
        Ghelijck die wederhane
        Machmense dicwils keeren sien
      
      
        So wat die vroede seyde mi
        Ten mocht mi niet verleyden
        Maer nu wil ic gaen bliuen bi
        Dyet mi te voren seyden
      
      
        Ick was alsoe verschouen
        In alle mijn ghedochte
        Ick en condes niet gheloouen
        Dat alsoe wesen mochte
      
    
  