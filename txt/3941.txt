
    
      
        AEnhoort doch mijn gheclach
        Ghi coninc der hemelen binnen
        Ick truer nacht ende dach
        Om die sonden daer ic in lach
        Dwelc ick wel beclagen mach
        Ick bid v om een verdrach
        Ghi heer der Seraphinnen.
      
      
        Beroert is alle mijn bloet
        Want ic mijn sonden niet en kinne
        In Iesus wonden soet
        Beueel ick mi metter spoet
        V gracie mi ontdoet
        Neemt mi in v behoet
        O heere der Cherubinnen
      
      
        Nu hoort doch al hier naer
        Wij sondaren int ghemeene
        Hoe dat met tranen claer
        Wiesch Iesus voeten voerwaer
        En droochdese met haren hayr
        Een sondersse openbaer
        Maria magdaleene.
      
      
        Waer om si heeft ontfaen
        Quitinge van haerder pene
        Ende oock der sonden saen
        Die si oyt hadde misdaen
        Och noyt so bliden vermaen
        Hier om so roep ick aen
        Maria magdalene.
      
      
        Van sonden ben ick belast
        Van binnen ben ick onreene
        Mijn crancheyt dagelijcx wast
        Die vyant mi gaerne verrast
        Hi doet mi groot ouerlast
        Wilt mi vercrigen rast
        O weerdige Magdaleene.
      
      
        Wilt mi vercrighen dach
        Dat ick mijn sonden beweene
        Ghi sijt diet wel vermach
        Die voer Iesus voeten lach
        Met soeten ooghen opslach
        Hem eerst verresen sach
        O schoone Magdaleene
      
      
        Ghi sijt mijn aduocaet
        In mijn herte sidy de ghene
        Die mi mach gheuen raet
        Al teghen die sonden quaet
        En des helschen viants raet
        Princersse mijn toeuerlaet
        Sijt ghi vierige Magdalene
      
    
  