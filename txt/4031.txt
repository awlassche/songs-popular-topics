
    
      
        Mijn tijt gaet wecht / en ic daer met
        Mijn leuen en mach niet deruen
        Ick wil mi keeren onbelet
        Ick wil mi keren onbelet
        Van alle creaturen
      
      
        Ende allen dingen ledich staen
        Dat mi van God mach keeren
        Mijns selfs altijt te buten gaen.
        Mijns selfs altijt te buten gaen.
        Aldoer die minne ons heeren.
      
      
        Het herte mach wel vrolic zijn
        Ten derf hem niet versaghen
        Al is hem liden somtijts pijn
        Al is hem liden somtijts pijn
        God salt hem helpen draghen
      
      
        Nu laet ons dan een cort termijn
        Doer Gode gaerne liden
        Want ten sal toch niet langhe sijn
        Want ten sal toch niet langhe sijn
        Wi mogen wel hoeslijc striden.
      
      
        Nature die moet in alder tijt
        Haer seluen leeren bedwingen
        Want het is die groot onprofijt
        Want het is die groot onprofijt
        Te cleuen aen aertsche dingen
      
      
        Al schinet wat ten is so niet
        Men wort daer bi bedroghen
        Alsmen daer af scheyt so eest al verdriet
        Alsmen daer af scheyt so eest al verdriet
        Het is dagelijcx voer oghen.
      
      
        So wie sijn sinnen aen Gode keert
        Die en derf voortaen niet trueren
        Al wort natuere dicke beswaert
        Al wort natuere dicke beswaert
        Hem sal wel troost ghebueren.
      
      
        Van haerder minnen die si draecht
        In haren gront verborghen
        Op dat sijt haren minnaer claecht
        Op dat sijt haren minnaer claecht
        Si en derf voer gheen dinc sorghen
      
      
        Die gracie ons heren die is ons bi
        Bidt dat hy ons verlichte
        Ende van alle sorghen make vry
        Ende van alle sorghen make vry
        Ende ooc die dit liedeken dichte.
      
    
  