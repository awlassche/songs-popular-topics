
    
      
        Vaer wech ghepeins god gheve dir leit
        Dattu ye quaems in mijn ghedacht
        Du bist vort an van mi ontzeit
        Ende ic ontsegghe al dijn gheslacht
        Vaer wech
        Vaer wech ende vlie van mi ghereit
        Dune laets mi rusten dach no nacht
      
      
        Du haens ghebrant met onbesceit
        Mijn herte ende al mijns zinnes cracht
        Mi dwinct so zere dijn aerbeit
        In haen no vruecht no vruechden macht
        Vaer wech
        Vaer wech ende doe van mi ghesceit
        Dune laets mi rusten dach no nacht
      
      
        Ach groen nu zi mijn ommecleit
        Want ich mi nie so moede en vacht
        Helpstu mir niet soot mir nu steit
        So werdic zaen ghevanghen bracht
        Vaer wech
        Vaer wech helf god om vroilicheit
        In can gherusten dach no nacht
      
    
  