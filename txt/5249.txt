
    
      
        Jan Broerman heeft een Bierken ghebrouwen,
        Van Rommelken Rom,
        Ten deucht te drincken noch te houwen,
        Keert wederom.
      
      
        Hansken van spangien tsal u rouwen,
        Voor bommelken bom,
        Dat ghy meynt de Waerd in te houwen,
        Keert wederom.
      
      
        Bommel en Tielschen Weert vercooren,
        Tot,  Bommelken bom,
        Hebben malcanderen eedt gheswooren,
        Keert wederom.
      
      
        Sy en sullen malcanderen niet verlaten
        Tot bommelken bom,
        Sy hebben daer toe te cloecke soldaten,
        Keert wederom.
      
      
        Den Geldersman is op u ghebeten,
        Van bommelken bom,
        Uyt haer Schapray suldy niet eten,
        Keert wederom.
      
      
        De Geldersche zijn alsoo van sinnen,
        Meest bommelken bom,
        Sy willen doch geen Tyrannen beminnen,
        Keert wederom.
      
      
        Sy willen aen u haer kraghen, noch waghen,
        Voor bommelken bom,
        En u lieden met slaghen, verjaghen,
        Oft keert wederom.
      
      
        Sy sullen noch voor haer stercke schanssen
        Voor bommelken bom,
        Hun Switzers doen pijpen en u doen danssen,
        Keert wederom.
      
      
        U Hoeren en hebben daer gheen goe daghen,
        Voor bommelken bom,
        Kleef, Munster, Westphalen sy liever saghen,
        Keert wederom.
      
      
        Wilt weder trecken na t'landt van Kleef,
        Van Bommelken bom,
        Dees willen u niet een goet woort gheven,
        Keert wederom.
      
      
        Wat leten u voor de halve Mane,
        Bij bommelken bom,
        Dat onse palasaden daer staene,
        Keert wederom.
      
      
        Den vierden Julij, t staet u te ghedinken
        By bommelken bom,
        Lieten de Geusen haer wapenen, blincken,
        Keert wederom,
      
      
        Sy hebben u flucx van daer ghedreven
        Van bommelken bom,
        Daer isser doen seven hondert doot ghebleven,
        Keert wederom.
      
      
        U Papen die quamen met cruycen en vanen,
        Bij bommelken bom,
        U Krijchsvolck seghenen voor de halve mane,
        Keert wederom.
      
      
        Ten heeft u al gheen victorie ghegeven
        By bommelken bom,
        Twee Papen die moesten daer oock om sneven,
        Keert wederom.
      
      
        God helpt altoos de vereenichde Landen
        Vreest Bommelken bom,
        Al door de Leeuw met scherpe tanden,
        Keert wederom.
      
      
        Wy hebben s'Prins van Orangien sone
        Tot Bommelken bom,
        By alle vrome spant hy de croone,
        Keert wederom.
      
      
        Sijn gasten,, verrasten, u volck int vanghen
        By Bommelken bom,
        Aen masten, met basten sy souden u hanghen,
        Oft keert wederom.
      
      
        Eylacen ocharmen,, is dan al t'karmen
        By bommelken bom,
        Wie wil u bescharmen oft oock ontfarmen,
        Keert wederom.
      
      
        Ghy meucht sien met u valsche listen
        Van bommelken bom,
        Om loosselijck binnen den Bosch te twisten,
        Keert wederom.
      
      
        Ghy moet ras loopen al soudy wat sweten
        Van bommelken bom,
        De bosschenaers sullen u wellecom heeten,
        Keert wederom.
      
      
        Soo ghy cond binnen den Bosch gheraken,
        Van bommelken bom,
        Ghy mocht een Antwerps Casteel maken,
        Keert wederom.
      
      
        Alwaerdy hier over een maent gheweken,
        Van bommelken bom,
        Daer souder soo vele van bloede niet leken,
        Keert wederom.
      
      
        Ghy hebt de weerd in, hoe comder nu buyten
        Van bommelken bom,
        Ontbiedt veel schepen Galeyen en schuyten,
        En keert wederom.
      
      
        God wil Nassouwe ghenade verleenen,
        Hier ende alom,
        Dat hyse mach helpen die treuren en weenen,
        Dit wenscht Bisdom.
      
    
  