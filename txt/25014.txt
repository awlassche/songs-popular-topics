
    
      
        Eens meienmorgens vroe
        Was ic opgestaen;
        In een scoen boemgaerdekijn
        Soudic spelen gaen.
        Daer vant ic drie joncfrouwen staen;
        Dene sanc vore, dander sanc na:
        Harba lori fa,
        harba harba lori fa,
        harba lori fa.
      
      
        Doe ic versach dat scone cruut
        In den boemgaerdekijn,
        Ende ic verhoorde dat soete geluut
        Van den mageden fijn,
        Doe verblide dat herte mijn,
        Dat ic moeste singen na:
        Harba lori fa,
        harba harba lori fa,
        harba lori fa.
      
      
        Doe groette ic die allerscoenste,
        Die daer onder stont;
        Ic liet mine arme al omme gaen;
        Doe, ter selver stont
        Ic woudese cussen an haren mont.
        Si sprac: `laet staen, laet staen, laet staen!'
        Harba lori fa,
        harba harba lori fa,
        harba lori fa.
      
    
  