
    
      
        Ich haen ghemint
        Men achtes twint
        Ic moet mijn liden claghen
        Het es al wint
        Dat men nu vint
        In al die minne draghen
        Men darffer niet om vraghen
        Ic hoors so vele ghewaghen
      
      
        Die nu wil minnen
        Moet beghinnen
        Spreiken jeghen meenen
        Sal hi gewinnen
        Paeis van zinnen
        Of hi saelt beweenen
        Van XVII eenen
        Sone vint men anders gheenen
      
      
        Hoe eist ghevaren
        Die minres waren
        Ne willens nemmeer ayen
        Want zi zien tjaren
        Trauwe versparen
        Ende ontrouwe boven draeyen
        Dus moetsi sulzi payen
        Met allen winde wayen
      
      
        Mint een wijf
        In trauwen stijf
        Ghef di in haer ghenade
        Ghestade blijf
        Maer dijn beclijf
        Dan doet di nummer stade
        Nu ganc haer vast te rade
        Maer hoeti deser scade
      
      
        Trueren waken
        Magher caken
        Selden sonder toren
        Breken maken
        Niet gheraken
        Achter meer dan voren
        Dit moeter al toe horen
        Ende alden tijt verloren
      
      
        Mint ende beziet
        Vindi dit niet
        So muechdijs u beloven
        Ic zinghe een liet
        Ende alst ghesciet
        Dat ic bem wat bestoven
        Willic met vrauwen hoven
        Maer niet daer an verscoven
      
    
  