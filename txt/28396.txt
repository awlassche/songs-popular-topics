
    
      
        Hoort toe ghy minschen groot en cleyn
        de christus soect met herten reyn
        hoe dat de werlt is verblent
        alsomen siet oock omtrent
        den minsch stelt hem tondegen,, aen
        seer weynich op Gods wegen,, gaen.
      
      
        De een de hout het mit calvijn
        die ander wil een luyter zijn
        de derde blijft noch een papist
        die vierde is een mennonist
        sy zijn certeyn al heel,, gedeelt
        want haer geloof noch seer veel,, scheelt
      
      
        Christus de is voor u gecruyst
        hoe sydy dan soo onbesuyst
        dat ghy een ander kiest dan hem
        leeft na zij woort, anhoort zijn stem
        en keert u doch van alle quaet
        dat dunct my te zijn den besten raet
      
      
        Deen roept seer luyt vivele ges
        mit woorden sieren gloriues
        dander vivele cardinaen
        mit woorden bitter als regael
        dit schiet niet sonder groot party
        men merct daer oock geen Christen by
      
      
        Men slaet men vecht alom dit woort
        het maect veel twist en oock discoort
        niet alleen hier maer over al
        alsomen siiet hoort dit verhal
        het is schier houcx en cabbeliaus
        het mocht wel dien tot veel raus.
      
      
        Tgeloove is een gaef van Godt
        hoe is de mins dan aldus sodt;
        dat hyt in dwingen wil mit cracht
        hoe veel zijnder ter doot gebracht
        al mit het water swaert en vier
        dit oock is geen Christen manier
      
      
        Al maect de minsch veel mont geva
        zijn reden is een vont niet waer
        hy blyft vol boosheyt en bedroch
        dies machmen nu wel seggen och
        dat hy al op een ander siet
        zijn eygen faut en merct hy niet.
      
      
        Ghy sijt so paulus heeft ghebrieft
        malcander schuldich niet dan lieft
        noch spreect Christus gebenedijt
        daer an bekentmen talder tijt
        dat ghy mijn lieve iongers bint
        als ghy malcander recht be mint
      
      
        De vader sprack mit woorden schon
        dit is myn lieffste beminde soon
        daer in ick hebbe behagen,, goet,
        de al ons smert ons plaghen,, boet
        hoort hem alleen hy leert u best
        betrout op hem int eerst int lest.
      
      
        Bidt dat dees prins sterct u gheloof
        ick weet hy sal niet wesen doof
        so veer als ghy op hem betrout
        hy sal verhooren ionch en out
        duecht volstandich altijc blijft
        also Gods woort ons claer beschrijft.
      
    
  