
    
      
        Ic groete dat ic minne
        Met miere herten bloet.
        Mi dorren mine sinne
        Inder minnen oerwoet.
      
      
        Ay, hertelike suete minne,
        Volwasse na dijn wesen,
        So moghen mine sinne
        Vander doet ghenesen.
      
      
        Ay, here over kare,
        Waerdi dat ghi sijt
        In uwe natuere, so ware
        Iet mijns gheduerens tijt.
      
      
        Ay, over suete raste,
        Haddi al dat uwe vercreghen,
        So waren mine laste
        Verlicht die nu so weghen.
      
      
        Ay, over suete natuere,
        Hoe ghedoet die herte dijn?
        Ic en can ghedueren ene ure,
        Ic moet al der minnen sijn.
      
      
        Ay, hertelike joffrouwe,
        Dat ic so vele te u spreke,
        Dat doet mi nuwe trouwe
        Van dieper minnen treke.
      
      
        Ay, hadden wij dat wij hebben,
        So waren wij beide so rike,
        So soudemen luttel venden
        Iewerinc onse ghelike.
      
      
        Ay, ic woede in moede met spoede
        Na tgoede dat ic der minnen volsi;
        Ay, in woet zijn vroet dats spoet,
        Ja in woet van minnen vri.
      
      
        Ic hake, ic wake, ic smake
        Die sake die mi dunct soete;
        Ic kinne met sinne daer es inne
        Die minne mijns evels boete.
      
      
        Ic doge, ic poghe omt hoghe,
        Ic soghe met minnen bloede;
        Ic groete dat soete, dat moete
        Boeten mine orewoede.
      
      
        Ic beve, ic cleve, ic gheve,
        Ic leve op hoghen waen,
        Dat mine pine die fine
        In de sine sal al ontfaen.
      
      
        Ay, lief, hebbic lief een lief,
        Sidi lief mijn lief,
        Die lief gavet omme lief,
        Daer lief lief mede verhief.
      
      
        Ay, minne, ware ic minne
        Ende met minnen minne u minne!
        Ay, minne, om minne ghevet dat minne
        Die minne al minne volkinne.
      
    
  