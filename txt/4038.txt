
    
      
        OCh mensche waer toe wildy v verlaten
        Ghi moet doch steruen dat weet ghi wel
        Die doot coemt so haestelijcke
        Seer onuersienlijc ende so snel
        Oft ic dit altijt had in minen sin
        Te bedwingen mijn vlees rebel
        Maer lacy ic bliue die ick bin
        Idel van herten ende licht van sin
      
      
        Och wonder gheuet mi / ende meer dan wonder
        Dat wi dus licht van herten sijn
        Dat wi niet altijt en ouerdencken
        Die bitter doot ende sware pijn
        Oft ic dit altijt had in minen sin
        Mijn lichaem te gaen crencken
        Maer lacy ick bliue die ic bin
        Idel van herten ende licht van sin
      
      
        Wat vruechden oft bliscap mach ons lusten
        Als ons aen coemt die bitter doot?
        Ende alle vrienden ons begheuen
        Ende laten inden grooten noot
        Oft ic dit altijt had in minen sin
        Mijn vlees soude hem tot duechden gheuen
        Maer lacy ic bliue die ick bin
        Idel van herten ende licht van sin
      
      
        Aylacy hoe bitter salt sceyden wesen
        Als de siele wten lichaem gaet
        Ende moet in vreemde landen reysen
        Daer si niemant en heeft die haer bestaet
        Oft ic dit altijt had in minen sin.
        Mijn vlees te lossen van svyants banden
        Maer lacy ic bliue die ick bin
        Idel van herten ende licht van sin
      
      
        Maer als dat lichaem doot sal ligghen
        So yst seer vreeslic om te aensien
        Ende wat vrienden dat wi daer hebben
        Sij sullen so haestelijc van ons vlien.
        Oft ic dit altijt had in minen sin.
        Mijn lichaem tot duechden te trecken
        Maer lacy ic bliue die ick bin
        Idel van herten ende licht van sin
      
      
        De siele die reden moet gheuen
        Van al dat dlichaem heeft misdaen
        Hoe droeueliken sal si weenen
        Als si voert ordeel gods sal staen
        Oft ic dit altijt had in minen sin
        Ick soude van vreese beuen
        Maer lacy ic bliue die ick bin
        Idel van herten ende licht van sin
      
      
        Het lichaem dat hem plach te vercieren
        Met groter ghenoechten ende wellusticheyt
        Dat moet hem nu te vreden stellen.
        Met een verworpen linen cleyt
        Oft ic dit altijt had in minen sin
        Om mijn lichaem te quellen
        Maer lacy ic bliue die ick bin
        Idel van herten ende licht van sin
      
      
        O mensche wat salt v mogen helpen
        Dat ghi nu sijt soe groot gheeert
        Want ghi moet onder die swerte eerde
        Dat is dbeste dat ons gheschiet
        Oft ic dit altijt had in minen sin
        Om mijn sinnelicheyt te bekeeren
        Maer lacy ic bliue die ick bin
        Idel van herten ende licht van sin
      
      
        Ghi inonge maechden wilt dit bedincken
        Wat v int eynde ghebueren sal
        Een houten kiste van seuen voeten
        Ende het luyden der clocken snel
        Oft ic dit altijt had in minen sin
        Om den strijt des vlees te versoeten
        Maer lacy ic bliue die ick bin
        Idel van herten ende licht van sin
      
      
        Sij sijn wijs die dit connen versinnen
        Ende latent hen ter herten gaen
        Al yst dat wij de werelt beminnen
        Het sal hier wesen seer haest ghedaen
        Oft ic dit altijt had in minen sin.
        Ic soude weenen menigen traen
        Maer lacy ick bliue die ic bin
        Idel van herten ende licht van sin.
      
    
  