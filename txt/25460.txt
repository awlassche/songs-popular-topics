
    
      
        O Ghi die ihesus wijngaert plant
        Verblijdt v in dat zuete lant
        Daer ghi toe sijt vercoren
        Die cierheit es onsprekelijc
        Die bliscap is onbegripelijc
        Die v sal daer gebueren
      
      
        Die claerheit vroude ende zuuerheit
        Die ihesus v daer heeft bereit
        en is niet te ghenuemen
        Iherusalem is dat lant van naem
        Vol heilicheden scoen bequaem
        Ueruult met allen vruechden
      
      
        Uan heen en comt daer niement in
        Dan die int herte draghet ihesus min
        Ende is verchiert met doechden
        Dus is hi die sijn wijngaert plant
        Ende neernstelic dient hem verlanct
        Om corts bi hem te comen
      
      
        Het sal ewelic dueren sonder berout
        Het is vele scoenre dan claer gout
        Verchiert met gulden bloemen
        Die claerre blincken dan die maen
        Der sonnen zi te bouen gaen
        Met haren sueten bloemen
      
      
        Met pueren goude eest scoen paueit
        Met sueten roosen ouer gheleit
        Si sellen ewelic dueren
        O bouen al manen soon
        Is daer wonderlike scoen
        Die tlant v heuet ghewonnen
      
      
        Hi is soet gheuoechelijc
        Ueel scoenre claerre onghelijc
        Dan hondert dusent sonnen
        Hi sit daer in dat zuete lant
        sinen lieuen vader ter rechter hant
        Voer allen creatueren
      
      
        Die hem aenscouwet hi is verblijt
        Tien dusent iaer dunct hem gheen tijt
        Tis waer diet can versinnen
        Want die tijt en is daer niet
        Datter emmer meer is verdriet
        Van buten noch van binnen
      
      
        Men is daer ewelic vroom ende bli
        Uan allen sorghen is men daer vri
        Daer en mach ghene weelde ghebreken
        Maria is daer die coninghinne
        Al reyne maechden haer ghesinne
        Die ihesus sijn vercooren
      
      
        Maer zi is bouen al ghemint
        Van des conincs soon haer lieue kint
        Als balsam onder den doren
        Hoe claer scoen ende suuerlijc
        Dat zi daer is in haers kints rijc
        En can gheen mensche gheweten
      
      
        Die borghers draghen enen croen
        Si singhen dat clinct in den troen
        Osanna sanctus alleluya
        Mer der meechden sanc is soe scoen
        Si singhen met des conincs soon
        Ende mit zijn moder maria
      
      
        Hoe dat luut ouer hemelrijc
        Hoe claer scoen ende zuuerlijc
        Dat en mach iement spreken
        Haer croen heeft enen roosen crans
        Si singhen met ihesus aenden dans
        Ende louen hem sonder merren
      
      
        Dat cransken heeft soe groet uirtuut
        Elc roosen geuet meer claerheit vut
        dan zonne mane ende sterren
        niet [...] up eertrijc soe goet
        Dat ruken mach alst cransken doet
        Al ware al oncruut fyolen
      
      
        Si hooren oec dat zuete geluut
        Comet mijn gheminde bruut
        Ende rust in minen arme
        Si zijn  beuaen met ihesus min
        Als cherubin ende cheraphin
        Van grooter lieft zi bernen
      
      
        Ghelijc der sonnen is haer aenschijn
        Si uolghen dat zuete lammekijn
        Ghecleet mit witten fioelen
        Die engelen ende zielen sijn ghemeen
        Ende singhen blidelic onder een
        Den coninc vanden troone
      
      
        Lof zi v heere sabaoth
        Almachtich ewich heilich god
        Een ewich wesen drie persone
        Ghi zijt die ewich hebbet gheweest
        Ende hemel eertrijc mit uwen gheest
        Doet vrolic iubileren
      
      
        Och tis hem zeere ghenuechelijc
        Te hooren van dat zoete rijc
        Die eerbaerliken leuen
        Die ihesum dienen trouwelijc
        Sijn wijngaert plant hi bouwelijc
        Die werelt zi begheuen
      
      
        Uvant als hare tijt hier is ghedaen
        Sal hise daer liefelijc ontfaen
        Ghelijc der sonnen n[....]ieren
        Ic en hebbe soe vele oec niet gheseit
        Dat lant is noch bat bereit
        Dan enich mensche can ghedincken
      
      
        Plant vrilic ghi zelt daer sijn verblijt
        Maer ziet dat ghi ghestadich sijt
        V tijt die naect alleiliken
        Dat ihesus v daer zal ontbieden
        U werken sal hi daer ouersien
        Ende na werc duechden loenen
      
      
        Och waerlic hi is seere verblijnt
        Die titelic goet voer deeuwich mint
        Ende wil dat lant vergheten
        Noctan wel siet sijn fondament
        Dat scone verchierde firmament
        Mit sterren ende planeten
      
      
        Och god verleent een yeghelijc
        Om tlant te dencken op aertrijc
        Ende daer na te bewonen
        Gode te louen ewelijc
        Metten enghelen blidelijc
        Ende biden heileghen comen.
      
    
  