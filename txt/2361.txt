
    
      
        Menschen wilt ootmoedelyc peysen
        Dat gij maer stof der aerden en zyt /
        En dat gij corts dan hier moet reysen
        Verhaelt nu uwen verloren tijt /
        Ondersoeckt den gront van uwer zielen
        Hoe ghij inwendich zyt ghestelt /
        Wilt door penitentie u sonden vernielen /
        Want Godt u daegen heeft ghetelt.
      
      
        Wilt inden geest al tot Godt spreken /
        Toont hem met berou uwen noot /
        Laet u oogen van traenen leken /
        Claecht hem u ghebreken groot.
        Aenziet doch u ghedachten van binnen/
        En u wercken die luttel hebben gedocht
        Ghij sult ootmoedelijck bekinnen /
        Dat ghij u selven hebt ghesocht.
      
      
        O Heere die liefde der creaturen
        Heeft zeer lange myn herte ontstelt /
        Als ick myn crachten wilde rueren /
        Zoo word ick van het vleesch gequelt.
        Maer naemaels Heer heb ick bevonden
        Als u gratie in my wrocht /
        Dat dien strijt van mynen sonden
        My tot kennisse heeft ghebrocht.
      
      
        Als ick my tot bidden wilde geven /
        Dan socht ick uwe soeticheyt /
        Ick hadde behooren te stellen myn leven
        Naer uwen wille in ghelaetenheyt /
        Soowel in hebben als in derven /
        Had ick behooren ghelijck te staen
        Ende altyt my selven te versterven /
        Mijnen vrijen wille uut te gaen.
      
      
        Wilt ootmoedelyc dancbaer wesen
        Dat ghij Godts gratie hebt ontfaen /
        Als u ziele is ghenesen /
        Ghij moet nu voort in deuchden gaen /
        En laeten varen die creaturen /
        Daer uwen zin was opghestelt /
        Wilt u liefde in Godt sturen
        En u selven doen ghewelt.
      
      
        Heer ic aenbid u door myn geloove
        Want ick u uutwendich niet en zien /
        En laet myn ghehoor niet worden doove
        Noch en laet myn ziele van u niet vlien
        Spreect heere u dinersse die sal hooren /
        Binnen in haerder herten gront /
        Wilt mij altijt tot deuchden spooren /
        En myn drij crachten maeken ghesont.
      
    
  