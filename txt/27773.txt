
    
      
        Wie wil hooren een Nieuw Liet
        Dat sal ick u singhen
        Watter cortelinghen is gheschiet
        Dat sal ick u volbringhen
        Vande Spaengiaerts alghemeen
        Zy waren op Vreborch groot en cleen
        Zy wilden den haen gaen maken
        Zy meenden wel te krijghen buyt
        Maer sy moesten ter Poorten uut
        Hoe sullen zy in Spaengien raken.
      
      
        Zy maeckten daer soo groot gheclach
        Sy comen onnoosel kijcken
        Sy quamen op sint Thomas dach
        Uut, met roers en met pijcken,
        Sy liepen van Vreborch seer verstoort
        Sy meenden te doen een wreede moort
        Omtrent ten twaelf uren
        Sy branden sint Catrijnen poort
        Maer God danck, ten ginck niet voort,
        Ten mocht haer niet ghebeuren.
      
      
        Dit sach soo menich jongher Helt
        Die hebbent soo saen vernomen
        Sy hebben die schiltwacht uutghestelt
        Sy zijn teruggh ghecomen
        Die spaengiaerts schoten so menigen schoot
        Soo dattet die Burghers hebben ghehoort
        Sy waren ter Tafelen gheseten,
        Mans, Wijfs, kleyn ende groot
        Doen Utrecht was in groote noot
        Sy hebben den hongher vergheten.
      
      
        Die Burghers worden in orden ghestelt,
        Teghen de spaengiaerts vals van gronden,
        Sy schoten so menigen schoot met gewelt
        In alsoo corter stonden:
        Sy hebben geschoten de Kerck in sticken
        Sy gingen thuys wel dapper opschicken,
        S. Mariens Toren is onder gevallen
        S. Jacobs Toren soomen siet,
        Die staet soo zwack gelijck een riet,
        Men siet die Clocken allen.
      
      
        Die borgers quamen gelijckerhant,
        Zy wilden tesamen stormen,
        Zy brochten gheschut aen eenen kant
        Die spaengiaerts doken als wormen,
        Zy hebben daer soo dapper gheschoten
        So dat het de spaengiaerts heeft verdroten
        Zy ghinghen parlementeren
        Zy gavent op al met der spoet
        Om te behouden Lijff en goet
        Uut te trecken met haer gheweeren.
      
      
        Het ghebeurde op eenen Manedach
        Dat die Spaengiaerts uuttoghen,
        Zy trocken uut met al haer macht,
        Alsoomen sach voor ooghen
        Soo menighen Burgher die dit saghen
        Daer quamen sevenentwintich waghen
        Die moesten haer bagagie voeren,
        Sy moesten al te voete gaen,
        De Spaengiaerts spraken niet te verstaen
        Met haere Spaensche Hoeren.
      
      
        Vierentwintich van tweehondert uut Vreburch quam
        De eerste was Madama vrou vuylen
        De een was kreupel, d'ander was lam,
        Den derden begost te muylen,
        Zy moesten t'Cruys helpen draghen
        Veel wasser met S. Job gheslaghen:
        Te waghen moestmense vueren,
        Die Spaengiaerts volchden van achter aen
        Nae de Cathuysers zijn sy ghegaen,
        Utrecht was in rueren.
      
      
        Oorloff ghy Borghers goet,
        Dit is tot uwer eeren
        Danckt den Heer al met der spoet
        En den Edelen Prins loeft seere,
        Met de Heeren van der Stede,
        Knechten end Gouverneur mede
        Loeft die Heer der Heeren
        Verblydt u nu in desen tijt,
        Ghy zijt nu vande Spaengiaerts bevrijt
        Die u benouwen seere.
      
    
  