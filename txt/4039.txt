
    
      
        BLoemkens blauwe staen int coren
        Si staen gheuerwet ghelijc lasuere
        Die alle maechdekens toe behoren
        Ende alle reyne creatueren
        Och rijcke heer God mocht mi ghebueren
        Te rusten in die wonden dijn
        So soude mijn siele in vruechden leuen
        Ende altoos in bliscap sijn
      
      
        O schoon kerssouwe als ghi comt voort
        V verwe die is so menighertiere
        Die voghelkens vlieghen inder locht
        Die visschen vlieten in die riuiere
        Aldus sidy ghedeelt in vieren
        Wit / ghely / root / ende daer toe groen
        Mocht ick bi v wesen
        Ende verbliden met uwen soen
      
      
        O schoone violette als ghi staet blauwe
        Mer dan staen alle dese meersschen groen
        Ghi hebt mi dicwil leet ghedaen
        Mocht ic bi v wesen het waer al soen
        Ghi hout mijn herte in v prisoen
        Veel meer dan ic oyt dede om eenich dinck
        Al soude icker duysent dooden om steruen
        Ick en can gheenen troost ghecrigen van dy.
      
      
        O schoon akelye moy ende frisch
        By v verhuecht dese werelt wijt
        Mocht ic ontgaen des viants listen
        So soude Iesus mijn herte verlichten
        Mocht ic noch comen daer ghi sijt
        Mocht ic v noch sien ende met v spreken
        So soude verbliden die siele mijn
        Ende minen rouwe waer al vergheten
      
      
        O schoon goutbloemken noch bijnt ghi bouen
        Dat doe uwen roke hi is so soet
        Ghi sijt van die nagelkens ghewassen
        Die Marie corte van haren voet.
        Wanneer ic come in v ghemoet
        Dan worde ic blide seer onghedaen
        Mijn tonge die vout / ic en can nyet spreken
        Soe seere hout mi v minne beuaen.
      
      
        O schoone roode roose noch bijnt ghi al bouen
        Bouen alle bloemkens dat dunct mi
        Dat doet v verwe si is so schone
        Dats mijnder herten melodie
        O Iesu lief ghi verwerft aen mi.
        Mi mi moechdy doen uwen wille
        Ick en can niet meer ghespreken
        Daer om swighe ick al stille.
      
      
        Die lelie is een die schoonste bloeme
        Diemen in deser werelt vinden mach
        Si is wt eender fonteyne ghesproten
        Daermen gheen bloemkens wt spruyten sach
        Ick mach wel roepen o wi o wach
        Aylacy wat dede ick oyt gheboren
        Ten is niet dan eenen droeuen dach
        Want wat ick minde het was al verloren
      
    
  