
    
      
        Met liden swaer ben ick beuaen
        Nu ende tot allen stonden
        Mijn vruecht die is nu al ghedaen
        Met druck ben ick ghebonden.
      
      
        O sceyden wat hebdy mi ghedaen
        Ghi stoort mijn herte binnen
        ghi cost mi menigen droeuen traen
        Ghi quelt mijn ionge sinnen
      
      
        Wat vruechde mach mi gheuen moet.
        Als ic ghedencke der qualen
        Maer liden maect den menigen vroet
        Die in ghenoechten dwalen
      
      
        Dat liden sterct den crancken moet
        Het temt die wilde sinnen
        Het maect den mensche van binnen vroet.
        Het leert hem Gode minnen
      
      
        Och edel liden ghi sijt so goet
        Ghi leert den traghen striden
        Ghi bedwingt den iongen moet
        Die ghi bswaert met liden
      
      
        Eer ic met liden was beuaen
        So dwaelde ick buyten pade
        Mer liden heeft mi doen verstaen
        Dat ick nu leue bi rade
      
      
        Och liden ghi sijt Gode weert
        Mer seer hert sidy den menschen
        Mer die bekent uwen edelen aert
        Die plach om v te wenschen.
      
      
        Ick wel gaen keeren minen sin
        Ende stellen mi tot striden
        Och waer ic come oft waer ic bin
        Altijt so vinde ick liden
      
      
        Had ick mi te deghe bedacht
        Ende mi te deghe versonnen
        Ic had den strijt ten eynde bracht
        Die ick nu heb begonnen.
      
      
        Die dit lieken heeft ghedicht
        God sterckse in sijnder minnen
        So dat haer liden werde verlicht
        Dat haer beswaert van binnen
      
      
        Want iongen die bedwongen sijn
        Tes wonder wat si liden
        Maer al is liden grote pijn
        Na liden coemt verbliden.
      
    
  