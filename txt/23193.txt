
    
      
        'God gruet U, lieflich Beelde soet,
        Daer God in sciep vleys ende bloet,
        Al opten dach van huden!
        Ghi selt ons baren een Kijndekijn,
        Ende bliven maghet reyne,
        Al sonder wee ende sonder pijn.'
      
      
        Jhesus, die lach int cribbekijn,
        Men sach Sijn bloete ribbekijns,
        Sijn deckel dat was dunne;
        Van couden weende dat Kijndekijn.
        Doe sprac die liefste Moeder Sijn:
        'Nu sus, mijn lieve Mindekijn!'
      
      
        Een os maer, ende een eselijn,
        Verwermden dat soete Kijndekijn,
        Die bider cribben stonden.
        Van couden soe weende dat Kijndekijn,
        Och, daer en was rock noch hemdekijn,
        Int hoey lach Hi ghewonden.
      
      
        Die hardekijns ghinghen alte samen
        So langhe thent si te Bethleem quamen,
        Daer si dat kijnt aensaghen.
        Si songhen, si spronghen, si waren blide!
        Sie wieghedent Kijnt met soeter melodien,
        Dat Kijnt was jonc van daghen.
      
      
        Drie coninghen quamen daer van verre
        Gheleit met eenre claerre sterre.
        Si brochten Hem offerhande.
        Si offerden Hem mirre, wieroec, ende gout,
        Si gavent het Kijnt in Sijn ghewout.
        Si keerde wederom te lande.
      
      
        Doe Herodes dat vernam,
        Ende hi wort tornich ende gram.
        Hi docht om ander saken
        Des menich goede vrou grote scade bi nam,
        Mar dat daer so menich onnosel lam,
        Sijn lijf daer om most laten.
      
      
        Laet ons alle met harten reyn
        Aenbeden dat soete Kijndekijn cleyn,
        Ende bidden Hem naernsteliken
        Dat Hi ons maec van sonden reyn,
        Behoede ons voer die helsche pijn,
        Ende brenct ons in Sijn rike.
      
    
  