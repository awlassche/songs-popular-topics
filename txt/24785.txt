
    
      
        Wat dinge men met herten doet
        Dan dar men niet verwerken
        Ende anders hevet crancken spoet
        Dits openbare int merken
        Wat sal een voghel sonder vlerken
        Die bliven moet bin zinen sperten
        In wil niet doen en si met herten
      
      
        Met herten willic werc bestaen
        So ne sal verlangen
        Verlangen comt hem dickent aen
        Die anders werc bevanghen
        Met herten mach men dies ontgangen
        Verlanghen brinct al werc te smerten
        In wil niet doen en si met herten
      
      
        So waer hem binden herten twee
        Eendrachtich sonder sceiden
        Daer deen den andren niet ontgee
        Die moghen vroylic beiden
        Met herten wil ic mi bereiden
        Daer tsoe ondanc der niders perten
        In wil niet doen en si met herten
      
      
        Here god wilt hem ghehingen das
        Die hem met herten bindet
        Dat elc wel houde zinen pas
        Ende sceidens niet bewindet
        Hout stede ende trauwe die trauwe vindet
        Trouwe ne sal mi niet ontverten
        In wil niet doen en si met herten
      
    
  