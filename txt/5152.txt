
    
      
        Hoort toe menschen nu ter tijt,
        Ghy die den Spangiaert gunstich zijt,
        Ghy wenscht hem alle vreden,
        Meynt ghy daer door te wesen bevryt,
        Of hy quam binnen u steden?
      
      
        Zijt ghy so slecht Man ende Vrou,
        Meynt ghy dat u dat baten sou
        Datmen u Catholijcken noemen?
        So neemt exempel aen Bossou,
        Die in Rotterdam is ghecomen.
      
      
        Hy nam de stadt in sijn ghewelt,
        Wien heeft hy van gheloove vermelt,
        Of na gheloove doen vraghen?
        Maer hy heeft de lieden neder ghevelt,
        Doorschoten en doorslaghen.
      
      
        Spieghelt u aen Mechelen in Brabant
        Sy quamen met onghewapender hant
        Den Spangiaert te ghemoet ghegangen,
        Sy droeghen Processie triumphant,
        Wat loon hebben die ontfanghen?
      
      
        Sy worden verslaghen, al waren sy coen,
        Die Borghers waren in dit saysoen,
        Vol suchten ende treuren:
        Al sulcke gracy en Pardoen
        Soude u Catholijcken ghebeuren.
      
      
        Te Zutphen, hoort al na mijn vermaen,
        Daer quam den Spangiaert binnen gaen,
        Met also corten spacy
        Ginck men de lieden met sweerden verslaen,
        Was dit niet Schamele Gracy?
      
      
        Sy quamen voor Naerden metter spoet,
        Thien Borghers vielen Don Fredrick te voet,
        Die hem om gracy baden,
        Ick sal u doen (sprack hy verwoet)
        Ghenaden, end gheen ghenaden.
      
      
        De Borghers hadden noyt sulcx ghehoort
        Gheen verstant en hadden sy uyt dit woort,
        Eer die Stadt was opgegheven,
        Doe werden aldaer de mannen vermoort,
        De Vrouwen liet hy meest leven.
      
      
        Te Assendelft hoort men de lieden claghen,
        Sy spraken, wy Geusden noyt onse daghen:
        Hoort wat de Spangiaerts seyden,
        Daerom willen wy u zielen ten Hemel draghen
        Eer u de Geusen verleyden.
      
      
        Hierom ghy Burghers hier wel op past,
        En stelt u niet in sulcken last,
        En laet u niet bedrieghen
        Een Spaens Pardoen dat houdt so vast,
        Als een open handt vol vlieghen.
      
      
        Alckmaer die stadt seer wijs bedocht,
        Die en heeft gheen Spaens Pardoen gecocht,
        Daerom was sy beleghen,
        Oock een storm daer voor ghewrocht,
        God danck noch onvercreghen.
      
      
        Ghy die den Prins wilt hebben verdreven,
        Soudt ghy liever den thienden Penninck gheven
        Is dit al u verlanghen?
        Duckdalve u beminde Neve
        Die wilse gheern ontfanghen.
      
      
        Of wildy u selfs tot eyghenschap keeren,
        Daer en derft ghy gheen Spaens om leeren,
        Treckt liever in Westphalen,
        Daer wilmen wel eyghen slaven begheeren,
        Men spreeckter duytsche talen.
      
      
        Oorlof ghy Burghers fijn en oprecht,
        Al wat den Spaengiaert toesecht,
        Oft wat sy u ghelooven,
        Dat houden sy ghelijck een hont zijn echt,
        Wacht u voor sulcke boeven.
      
    
  