
    
      
        Treuzelaartje! treuzelaartje!
        Altoos, altoos tijds genoeg....
        Schaam je wat - als iemand vroeg:
        Heb je een aardje naar je vaârtje?
        Was je moederlief zoo traag?....
        Zeg, wat antwoordt ge op die vraag? -
        Maar, voor 't antwoord (had ik 't graag)
        Dien ik zelf nog wel te zorgen,
        Want ook dáárin zijt ge traag!.....
        't Luidt: - ‘Kom ik er niet van daag,
        Och! dan kom ik er toch morgen!’
      
      
        Neen, mijn liefje!... met geteuter
        Komt ge er ook op morgen niet! -
        't Geeft u eens nog zielsverdriet
        Dat gepeuter en geleuter!
        Als ge nadert aan den dag,
        Die nog nooit een morgen zag,
        Zal, in vruchteloos geklag,
        De verloren tijd u rouwen....
        Liefje! nu 't nog wezen mag,
        Och! gebruik nu uur en dag,
        Steek de handen uit de mouwen!
      
      
        Treuzelaartje, treuzelaartje!
        Anders zijt ge lief en goed;
        Maar, ik bid je, maak wat spoed:
        Of dat snaartje heeft een staartje!
        't Klinkt nu nog als jokkernij;
        Maar, arm kind! voor u en mij
        Kwam er vreeslijke ernst wel bij,
        Zoudt ge eens Andrer hulp behoeven....
        'k Smeek dus: maak me haastig blij!
        En - moet er getreuzel bij....
        Treuzel enkel.... in 't bedroeven!
      
    
  