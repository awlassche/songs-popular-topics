
    
      
        Kinder loeft den ingel fijn
        hi vliecht soe hoge vor gods aenscijn
        Ende es hem soe bequame.
        Dat hiten scierde hem seluen gelijc.
        Franciscus es sijn name.
      
      
        Wi vinden alleen van hem bescreuen
        Dat hem die gods sone woude geuen
        Sijn wapen al ongebroken.
        Daerom es hi hem meest gelijc.
        Heeft ons scriftuere gesproken.
      
      
        Nv laet ons eeren den ingelscen man.
        Die den hemel versieren can.
        Met wapenen sonder gelike.
        Hi leit ons vor den ingelen rey.
        En ciert dat hoge rike.
      
      
        Als ic doergae dat hemels lant
        Ende aensie soe menegen sant.
        Geciert met duechden scone.
        Soe en ha nieman die wonden dan hi.
        Gelijc den sueten gods sone.
      
      
        Recht armoede was sijn scat.
        Want hi niet en woude noch niet en besat
        Van genen eertschen dingen.
        Daerom es hi nv hoechst gecroent
        Al daer die ingelen singen.
      
      
        Niet gelijc den gemeynen sant.
        Es sinen loen int hemels lant.
        Maer vanden hoechsten steden.
        Hi heeft met siere oetmoedicheit
        Den hemel al doer treden.
      
      
        O suete vader o weert patroen.
        Bidt uwen broeder den gods soen.
        Dat hi ons wil vergeuen.
        Ons mesdaden menichfont.
        Al in dit broesche leuen.
      
      
        O suete vader bewijst v duecht.
        Want ghi vor alle man vermuecht.
        Comen ten veegeuier stringe.
        Alle iare op uwen dach.
        Bewijst aen ons v minne.
      
      
        Als wi sijn in die groote noet.
        En liggen in die bitter doot.
        O ingel vol genaden.
        Toent ons dan v wondeken roet.
        Ghi sijt vol caritaten.
      
    
  