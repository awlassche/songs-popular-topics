
    
      
        TIs recht dat wi die maget eeren
        Die ons ghebrocht heeft groot iolijt
        Ende altijt met sange vermeeren
        Haer lof haer eere in alder tijt.
      
      
        Ick worde verblijt als ic ghewaghe
        Die name der maghet seer vruechdelijck
        Ghestadighe minne ic tot haer waert draghe
        Met reynder herten ghetrouwelijck.
      
      
        In duechden rijc is si beuangen
        Dat alder soetste maechdekijn
        Na haer is alle mijn verlangen
        Och wanneer sal ic bi haer sijn?
      
      
        O roosemarine van soeten gueren
        Der maechden croone spant ghi alleyn
        Aensiet mijn liden ende mijn trueren.
        Ontfermt mijns vry edel greyn
      
      
        In eenen edelen violier
        Hebt ghi gheleyt v leuen lanc
        Verciert in duechden meniger tier
        Ghenadige bloeyende wijngaert ranck.
      
      
        Een bloeme verciert met hemelschen douwe
        Van God voersien doer onsen noot
        Troost ghi mi niet vry edel ioncfrouwe
        In corter vren so bliue ick doot
      
      
        This recht dat ghi die moeder sijt
        Ende maghet sijt bleuen wtuercoren
        Troostersse van alder werelt wijt
        Daer God af wilde sijn geboren
      
      
        Ontfangt in dancke minen sanc
        Die ick v reyn maghet heb ghesonghen
        In uwen lof valle ick seer cranck
        Ic moet faelgeren in allen tonghen.
      
    
  