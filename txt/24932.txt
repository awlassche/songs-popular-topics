
    
      
        Dat ich van beghinne
        In minen sinne
        Hebbe gedaen
        Ic rade uter maten
        Woude ic dat aflaten
        Dats mi doen verstaen;
        Want ic ze bekinne
        Peyne, die ic minne,
        Wil ic har niet afgaen.
      
      
        Te rechte soude hem laten,
        Die hem daertoe zaten,
        Te bliven op der baen.
        Sowie dat mach begeven
        In alle sinen leven
        Dat hem ten iersten vinc,
        Die was te slap gebonden,
        Want hi is ontwonden
        Van alre reynre dinc,
      
      
        Dar hi bi was verheven,
        Want van hem is verdreven
        Der avonturen rinc.
        Een die salt bat gronden
        Ende peinsen 't allen stonden
        Daer zin hert an hinc,
        Prueft die avonture
        Wert den menigen zure,
        Die dar an luttel wint.
      
      
        Nochtan moet hi pinen
        Ende metter daet doen scinen,
        Of hi met truwen mint;
        Ende peinsen t'alre ure
        Om sijns herten pure,
        Dat reynste dat men vint.
        Elc sijn mint den zinen,
        Die ongelijc verzwinen,
        Dats war, oic wiet bekent.
      
      
        Dat geven die planeten,
        Die altoes gemeten
        Sin in ein ghepas.
        Elc mint zin gelike
        Van sire naturen rike,
        Want dit die warheit was.
        So scriven die boeken,
        Ende doen die warheit zoeken,
        Daer 't elc mensche las.
      
      
        Tfijn sonder bezwiken,
        Al war't in Affriken
        Als ein gedwas,
        En wil mi niet ontrecken
        Noch minen dienst ir decken,
        Sint dat si is bestaet.
        Si mach mi wol geven
        Een blidelijc leven,
        Toent si mi goet gelaet.
      
    
  