
    
      
        In eenen boghaert quaem ic ghegaen
        Des morghens voer der sonnen
        Daer ic vant eenen edelen hert
        Omuaen met fellen honden
      
      
        Die eerste die hem uolgde nae
        Was iudas die felle quade
        Hij heeften in sijn doot gheiaeght
        Met sinen valschen rade
      
      
        Doe sloeghen al die honden aen
        Die daer waren comen
        En hebben desen scoenen hert
        Sijn edel lijf ghenoneen
      
      
        Aen een calummen was dese hert
        Seer felleclich ghebonden
        Met gheeselen met slaghen swaer
        Ontfinchij diepe wonden
      
      
        Dese ouer edel scoene hert
        Van eender maght gheboren
        Hij was ghecroent al op sijn hoot
        Met tweenseuentich doren
      
      
        Op sijn scouder moesthij draghen
        God en creatuere
        Dat Cruce swaer daer hij aen sterf
        Als ons ghtught scrijfture
      
      
        Al op dat cruce wert hij gheleet
        Met naghelen vast ghebonden
        Daer liet hy hem sijn mijnlijc hert
        Met eenen speer doer wonden
      
      
        Daer spronghen vijf riuieren claer
        Die ons van sonden vrien
        Diese sdaechs niet eens en gruet
        Hij maechs hem wel vermien
      
      
        Daer onder stont sijn moeder goet
        Met liden swaer beuanghen
        Sij liet dat sweert des rouwen swaer
        Al doer haer herte ganghen
      
      
        Neuen haer stont sijn minnersse groot
        Die droeue magdaleene
        Sij heeft dat alder beste deel
        Sprac god van haer alleene
      
      
        Cristus sprac al daer hij hinc
        Wijf sieter uwen sone
        Tot sinen iongher sente ian
        Siet daer dijn moeder schone
      
      
        O moeder gods o reyne maeght
        Met uwen kinderen beyde
        Compt int dure van onser doot
        Onser ziel doen gheleyde
      
    
  