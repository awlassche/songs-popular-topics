
    
      
        ALle minen troost die is bereyt
        Waer ic keere oft waer ick vaer
        Om eender vrouwen lieflicheit
        Alle duecht heeft si in haer
        Si is in reynicheden / maer
        Een edel vrou van duechden vry.
        Daer om mach ick wel seggen claer
        Maria mater domini
      
      
        Als ic denc op haer grote duecht
        Die mi comen mach te baten
        So worde ic so seer verhuecht
        Ende moet al mijn trueren laten
        Na haren wille mach si saten
        Mijn arme leuen waer ick si
        Want si is machtich bouen maten.
        Maria mater domini
      
      
        Edelder vrucht / oft reynder maecht
        En was ter weerelt noyt gheuoet
        Daer mijn herte ende sin toe draecht.
        Op haer heb ic so groten moet
        Si is reyn en daer toe goet
        Ende alle duecht die is haer bi
        Waer bi dat ick nu seggen moet
        Maria mater domini
      
      
        Tot haer wil ick ghestadich sijn
        Then sal mi nemmermeer wesen quaet
        Si is die alder liefste mijn
        Ende mijn eewich toeuerlaet
        Hope ende troost daert al aen staet
        In reynicheden so is haer cry
        Si heeft een ioncfroulijc gelaet
        Maria mater domini
      
      
        Nu groetse ghi heeren ende gasten
        Na den edelen hoogen weert
        So leefdy in vruechden vaste
        Als ghi dalder hoochste begeert
        So wat die werlt heeft verteert
        Dat sal die vrou al sonder sy
        Betalen aen den hoochsten weert
        Maria mater domini.
      
    
  