
    
      
        O Bloem van alle maechden
        Wilt ghi doch nu ons wesen bi
        Om een liedeken te singen van vruechden
        Al in die soete eere van dy
        O Barbara edel maghet soet
        In uwen iongen iaren
        Waerdy wijs ende daer toe vroet
      
      
        Si dacht dat God der goden
        Moeste wesen bouen al
        Die henel ende eerde /
        Dat is / ende worden sal /
        Ghescapen hadde / nacht ende dach
        God die schoon genobel bloeme
        This recht dat ick v noeme
      
      
        O schoone acoleye
        Ghi hebt ootmoedelijc neder gheboocht
        V hooft / ende v sinnen
        Dat quam wt wijsheyt groot
        Ghi en wout v vaders afgoden
        Eeren noch oock aanscouwen
        Ghi deet seer wijsselijck
      
      
        O schoone suyuer bloeme
        Op v is neder ghedaelt
        Die heylige geest van hier bouen
        Te recht sijt ghi ghenaemt
        O Barbara edel maghet soet
        In uwen ionghen iaren
        Waerdy seer wijs en vroet.
      
      
        O schoone genossel bloeme
        Ghi hebt v ghesloten so vast
        Tegen ws vaders ongeloouen
        Daer ghi seer littel op hebt ghepast
        Ghi hebt v ontloken schoon ende wijt
        Al teghen die hitte der sonnen
        Der heyliger saligher kerstenheyt
      
      
        Eenen torne seer hooghe
        En twee vensteren schoon en bly
        Die hebben wel also seer verclaert
        Nochtans moste dat derde veynster daer bi
        O schoon lelie der bloemen
        Dat was den soeten wille van dy
        Och mocht ick bi v coemen
      
      
        Doen dat derde veynster
        Aen den torne stoet
        Doen wert v liefste vader
        Seer toornich in sinen moet
        Wt dyen oorspronc / so wert dat cont
        O edel ghemasde bloeme
        Dijns edelen herten gront
      
      
        O schoon suyuer violette
        Ghi hebt v leden gheboocht
        Onder ws vaders felle sweert
        daer na waerdy van god verhoort
        Tot uwer eewigher salicheyt
        U suyuer maghet seer iolijt
        Vercrijcht mi ontfermherticheyt
      
      
        O schoon roode suuer roose
        Ghi hebt v so vast ende wel gheplant
        In dat prieel der maechden
        Al in dat costelijc hemels lant
        Wilt onser doch ghedincken
        O edel maghet ghebenedijt
        Gods gracie wilt ons schincken
      
      
        O edel reyn herte der maechden
        Des sondaers medicijn
        Wilt tonser laetster vren
        Onsen troost ende ons bistant sijn
        Want v minne was also groot
        O edel suyuer maghet fijn
        Bewaert mi inde vre der doot.
      
    
  