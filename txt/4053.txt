
    
      
        IC wil met groter haesticheyt
        Van deser werelt sceyden
        Heer Iesus is mijn liefste lief
        Nae hem so wil ick beyden
      
      
        Hi is van bouen neder comen
        Ende hi wilt voer ons striden
        Hi sterf voer ons die bitter doot
        Hi wildet wt minnen liden
      
      
        Och lieue heer van hemelrijc
        Op v roep ick ghenade.
        Helpt mi mijnder sonden quijt
        Vergheeft mi mijn misdaden.
      
      
        O siele dat wil ic gaern doen
        Maer ghi moet ymmer liden
        Ick leedt wel .xxxiij. iaer
        Ende al om smenschen wille
      
      
        Ick sach den heere van hemelrijc
        Al in Ierusalem riden
        Die cleederen werden voer hem ghespreyt
        Ende oock die grooene risen
      
      
        Als hi weder wt ierusalem ginc
        Met alsoe groter smerten.
        So volchde hem sijn liefste moeder na
        Met so bedruever herten
      
      
        Gaet thuyswaerts sprac hy moeder mij
        Ende weest dijns drucx ghenesen
        Ende kiest Ioannem tot een soon
        Hi sal v trooster wesen
      
      
        Neme ic hem tot eenen soon
        Hoe salt mijn herte gheliden
        Soe sal ic tot gheender tijt
        Mi moghen verbliden
      
      
        Iesus sprac lieue moeder mijn
        Het moet ymmer wesen
        Den doot die ic hier steruen sal
        Daer sal Adam bi ghenesen
      
      
        O lieue kint moet ymer sijn
        Hoe sal ick dat verdraghen
        So mach ic onder den cruce staen.
        Ende iammerliken claghen.
      
      
        Als si was onder den cruyce ghestaen
        Si sach haer kint daer hangen
        Haer liep so menigen heeten traen
        Al ouer haer soete wanghen.
      
      
        O Iesu lieue heere mijn
        Wilt toch mijn siele gheleyden
        Al doer die weerde moeder dijn
        Als si van hier sal sceyden
      
    
  