
    
      
        COmt van libaen mijn duue
        Doemt hier ghi wort ghecroent
        Wilt ghi v tot mi voeghen
        Ghi wort van mi gheloont
        Die vruechden sijn also soete
        Gaet uwer lusten wte
        Terdt de nature onder die voete
      
      
        De siele die wert droncken
        Al in des heeren woert
        In minnen wert si ontsoncken
        Si scheen van vruechden doot
        Si daelde neder in sinen schoot.
        Maer aldat si begherende was
        Dat was van hem ghehoort.
      
      
        Si dranck wt sijnder herten
        Den alder puersten wijn
        Sijn goddelike smerten
        Was haer een medicijn
        Si wert verlost wt alder pijn
        Als si aensach met vruechden
        Den schilt der minnen fijn
      
      
        Hi nam wt grooter minnen
        Ons crancke menscheyt aen
        Dat heeft si wel connen versinnen
        Ende si yst al af ghegaen
        Ghenoechte / solaes / eere / en vruecht
        Ende si heeft haer verlaten
        Al in des heeren duecht.
      
      
        Haer cleederen waren besprongen
        Met sinen bloede root
        In minnen worden si versmolten
        Ende si sprack sonder woort
        Die engelen houden met haer accoort
        Sij louen den oppersten vader
        Al vander bliscap groot
      
      
        Met vruechden is dit liedeken ghedicht
        Met eender blider herten
        Ick bidde Gode eenparelijck
        Dat hi ghedencke der smerten
        Die hi van minnen heeft ontfaen.
        Wt sijn grote milde duecht
        So heeft hijt al ghedaen
      
    
  