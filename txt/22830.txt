
    
      
        De Papeknechs zijn in Neerlant gevalle/
        Sy hebben ontheylicht der Christen allen
        Versamlinghen/end daer toe afgheloopen
        Die templen schoon/ ia gemaect tot steenhoopen.
        Die lichamen daer naer
        Uwer knechten eerbaer
        Den rauen sy veurstelden/
        Tvleesch uwer knechten goet
        wierpen sy met hoochmoet
        Den dieren op den velden.
      
      
        Sy hebben/ Heer/ uwe knechten verstooten/
        End tbloet rontsom in Nederlant verghooten
        Als water claer/ het welc cleyn is va weerden/
        Niemant heeftse willen draghen ter eerden.
        Wij zijn een spot end smaet
        Onsen nabueren quaet/
        Sy schimpen seer vermeten/
        End spotten sonder endt
        Sy die ons zijn omtrent
        Met wooninghe gheseten.
      
      
        Ach hoe lang sult ghy noch/ o Heer ghepresen/
        Op ons alsoo vergramt end verstoort wesen?
        Hoe lang sal noch uwen thoorn zijn ontsteken
        Als een vier/ dwelcmen met cracht siet wtbreke?
        Stort uwen thoorne swaer
        Duer tvolck dat veurwaer
        U niet wil kennen/ Heere:
        Die Papenknechten tsaem
        Slaet Heer/ die uwen naem
        Niet aenroepen met eere.
      
      
        Sy hebben schier Christi kerck gansch vereten/
        End zijn nacomelinghen al verbeten/
        Sijn wooninghen oock gheworpen te gronde/
        Ja ghansch verwoest/ alst blijct tot deser stonde.
        Wilt Heer ghedencken niet
        Der sonden/ die gheschiet
        Veur v zijn in veurtyden.
        Haest v Heer/ comt doch voort/
        End helpt ons na v woort/
        Want wy zijn in groot lyden.
      
      
        Helpt ons Heer/ ghy sijt ons toevlucht alleene/
        Op dat gheeert werd uwen name reene:
        Verlost ons/ end wilt ons tsamen vergheuen
        Ons sonden/ deur v goetheyt hooch verheuen.
        Datmen tot uwen spot
        Niet seg/ waer is haer God?
        De papeknechs benauwet/
        End wraeck ouer al doet
        Van uwer knechten bloet/
        Dat het ons oogh aenschauwet.
      
      
        Laet tot v comen dat suchten end claghen
        Der ghener die in banden zijn gheslaghen:
        Laet die vry zijn/ schenct hen/ o Heer/ dat leuen/
        Die tot der doot gheeyeghent zijn/ end beuen.
        Onsen nabueren fier
        In heuren schoot wilt schier
        Seuendobbel verghelden/
        Den smaet ende de blaem
        Daer met sy uwen naem
        Steedts lasteren end schelden.
      
      
        Dan sullen wy/ die schapen uwer weyden/
        End v volck zijn/ met blyschap groot wtbreyden
        Uwes naems eer/ oock werden uwe crachten
        Altijt vertelt van ghesalcht tot gheslachten:
        Dat ghy den Rooden draeck/
        End Ducdiables wraeck/
        Met haer Bisschafen tsamen/
        End al haer tyranny
        Vernielt hebt: des wij bly
        Van herten singhen Amen.
      
    
  