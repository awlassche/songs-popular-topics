
    
      
        Ghy Hoenderen, Enden en Duyven
        Wilt ghy verblijden al,
        Den Vos die op u plach te cluyven,
        Die leyt nu in een dal
        Op den wegh derf hyt niet houwen,
        Dat heeft de Gans ghedaen
        Die brengt hem int benouwen,
        Met haer Jonghen sonder waen,
        Die nu dapper broeden aen.
      
      
        Die Vos subtijl van listen,
        Altijt hy practiseert,
        Twas wonder dat sy niet gisten
        Dat de Gans dus swemmen leert,
        Hoe wijt dat zijn de stroomen
        Soo weet de Gans wel raet,
        Om daer over te comen,
        Daer den Vos voren staet
        Daerom heeft hyt nu so quaet.
      
      
        Wat macht den Vos veel baten
        Dat hy can loopen snel,
        Can de Gans boven maten,
        Oock vlieghen also wel,
        Over hecken, bosschen en tuynen,
        T'is haer niet inde weech,
        Al loopt den Vos veel struynen
        Sijn hol wort niet te leech,,
        Met hem ist daerom gheen deech.
      
      
        Den Vos die leyt veel laghen
        Met den Wolf op dit pas,
        Om de Gansen te verjaghen,
        Sy loopen daerom so ras:
        Maer ten mach niet profiteren
        Achter is den Wolf lam,
        Sy connen den Gans,  niet leeren
        Dus worden sy so gram,
        Om dat de Gans het hol in nam.
      
      
        Den Vos die heeft soo langhen
        Ghebruyckt alle sijn macht,
        De Gansen opghehanghen
        Al door des Wolves cracht,
        Maer nu comt de Gans met hoopen,
        Die dus lang heeft ghebroet,
        Nu moet den Vos verloopen,
        Met den Wolf seer verwoet,
        Vande Gans al metter spoet.
      
      
        Had de Vos moghen ghebruycken
        Sijn wil ende sijn lust,
        De Gans had moeten duycken,
        Want de Vos doch niet en rust
        Hy meynde onder hem te vercrijghen,
        Alle macht ende ghewelt:
        Maer nu moet den Vos swijghen,
        En wijcken uyt dat velt,
        Want de Gans is seer ontstelt
      
      
        De Gans die heeft vernomen,
        Met so menigh cleyn ghedier,
        Hoe den Vos sonder schromen,
        Den Wolf wil senden hier,
        Om haer jonghen te berooven,
        Te nemen den thienden uyt den Nest,
        End oock van alle schooven,
        Sy plucken daer aen haer best,
        Souden sy hebben ghemest.
      
      
        Dese Mare is vertoghen
        Onder menich Voghel cleyn,
        By een zijn die nu ghevloghen,
        End comen al ghemeyn,
        Om desen Vos te verdrijven,
        Te smijten den Wolf doot,
        En noch comen sy stijven
        Met eenen gantschen vloot,
        Nu is den Vos in grooter noot.
      
      
        Het is doch eene wijse
        Dat elck heeft sijne beurt
        Als d'een daelt moet d'ander rijsen,
        Na blijschap comt lijden voort,
        Na lijden, en bitter tranen,
        Comt blijschap sonder ghetal,
        Elck die moet ontfanghen,
        Loon na sijn wercken al
        Eer dat eynde comen sal.
      
      
        Prince der Creatueren,
        Exempel op dit termijn,
        Een yegelijck moet besueren,
        Naer blijschap groote pijn,
        Die daer sat in weelden,
        Met vreuchden onghefaelt,
        Twas droefheyt dat hy teelden,
        Als hy sijn vreucht inhaelt,
        Dat wort hem al betaelt.
      
    
  