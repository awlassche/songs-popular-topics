
    
      
        Drij konnyngen uut Orienten
        Quamen toe Jherusalem;
        Sy vraechden, waer is hy gebaren
        Die connynck der Joeden?
        Sy saghen in Orienten
        Een sterne fijn,
        Sy quamen om aen te beden
        Dat kijndekijn.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Als Herodes dat vernam,
        Dat een konnynck gebaren was,
        So was hy toornich ende gram
        Ende hy vergan on des,
        Dat hy verliesen solde
        Sijn rijc seer groot,
        Hy dacht, woe hy mocht brengen
        Dat kijndekijn ter doot.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Herodes sprack den konnyngen toe:
        Gaet hyn ende sueckt dat kijnt
        Mit also groter werdicheit,
        Ende, so men van on seget, hij is konnynck
        Baven allen konnyngen;
        Hy is so fijn,
        Men seget, hij sal besitten
        Dat rijcke mijn.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Als gy dat kyndekijn hebt gevonden,
        So komt weder om tot my,
        Dat ick in korten stonden
        Mach weten, waer et sy,
        Dat ick oeck aen mach beden
        Dat kijndekijn,
        Dat heft so seer doersneden
        Dat herte mijn.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Herodes vraechden de vroden,
        Waer dat kijndekijn gebaren was;
        Sy seyden: heer, in Bethlehem,
        Als die propheet ons las,
        Dat daeruut solde komen
        Een here fijn,
        Die noch besitten solde
        Dat rijcke dijn.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Als die drije konnyngen quamen
        Buten Jherusalem,
        Mit vrouden sy vernamen
        Die sterne staen voer om
        Ter steden dat sy vonden
        Dat kijndekijn,
        Yn duekeren gewonden
        By der moder syn.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Die konyngen aenbeden dat kijndekijn
        Van dertien daegen alt,
        Sy offerden on ter stonden
        Wijrroick, mijrre ende golt
        Mit groter werdicheiden,
        Des was wal noot,
        Sy vonden on ter steden
        Van haeven bloot.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Als die konnyngen slapen wolden,
        Sprac die engel tot om,
        Dat sy niet weder kijren en solden
        Al to Jherusalem.
        To een anderen paeden
        Sijn sy gekijrt,
        Al na des engels rade,
        Als men ons leert.
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
      
        Nu laet ons laven dat kijndekijn,
        Dat Jhesus is genant,
        Dat hij ons wil bekijren
        Al in dat suete land,
        Daer die engelen God laven
        Tot alre tijt:
        Dat gun ons God hijr baven
        Van hemelrijck!
        Een kijndekijn is ons gebaren
        In Bethleem,
        Des had Herodes toorne,
        Dat scheen aen em.
      
    
  