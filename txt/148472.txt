
    
      
        U, God en Heer!
        Zij eeuwig eer,
        Wij roemen uw genade;
        Ontfermend slaat
        Gij ook ons zaad,
        Om Jezus offer, gade.
      
      
        Hoe zondig zij
        Ook zijn, als wij,
        Onrein voor U geboren;
        Gij, zalig lot!
        Gij zijt hun God,
        Aan wien zij toebehooren.
      
      
        Heeft uwe hand
        Den doop, ten pand
        Van uw verbond, gegeven,
        Die blijde troost
        Doet ons dit kroost,
        Met vreugd, U overgeven.
      
      
        Uw zondaarsmin
        Stort blijdschap in,
        En lust, en moed, en krachten
        Der oudren pligt,
        Hoe zwaar, wordt ligt
        Voor hun, die op U wachten.
      
      
        Wil ons beleid
        Met waakzaamheid,
        Ons kroost uw' zegen geven:
        Zoo zullen zij,
        Zoo zullen wij
        U hier, en eeuwig leven.
      
    
  