
    
      
        VOlmaeckste Herderin,
        Mijn Laura die ick heden
        Heb aenbeden,, als Goddin,
        U Ambrosijnen vloet
        Der liefelijcke woorden
        Heeft te recht ghequetst mijn bloet,
        Ghy hebt in t'ghedacht
        My ghebracht
        Suer en soet,
        Waer door ick u beminnen moet,
        U vrindelijck ghelaet
        Mijn graghe ziel becoorden
        Oft een blixem t'hert verslaet.
      
      
        Maer k'bid u waer toe dint
        Mijn Laura moet ick vraeghen,
        Al dit plaeghen,, Op u vrint?
        Die my met ancxt bevanght
        In bitter minne-suchten,
        Dat als suer in 'thert my vranght:
        Waer toe niet vrindin
        Soete min,
        Daer mijn smert
        Dus mede haest verdreven wert,
        Dan can ick oosten vaeck
        De lieflelijcke vruchten,
        Daer ick driftelijck naer snaeck.
      
      
        Y vlucht toch niet van my,
        O eenigh uytvercoren
        My gheboren,, Zijde ghy;
        Laet vry u heldre Son
        Nu op een ander straelen,
        Op Amint' oft Coridon:
        Oft dat Tyters riet
        Door een liet
        Min begon,
        Laura die is voor Celadon;
        Ick heb in t'minst geen vrees,
        Godt heeft in u doen daelen
        Eene rib mijns eygen vlees.
      
      
        Princers met cracht my dwonck
        Cupido u te minnen,
        Laet beginnen t'min ghevonck,
        t'Is tijt dat ghy veriaeght
        De suere-coude winden,
        Siet wie dat u liefde draeght:
        Oft dat ghy veracht
        Dese clacht,
        Die ghy plaeght
        Sal wesen die u t'meest behaeght,
        Ten compt door geenen mensch,
        Maer Godt die sal ons binden,
        t'Is sijn wil naer onsen wensch.
      
    
  