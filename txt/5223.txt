
    
      
        Verheucht u boven maten
        Ghy mannen ende vrouw:,
        Godt sal u niet verlaten
        Al die op hem betrouwt,
        Als onsen Hemelschen Vaer,
        Wy hebben hem aengebeden
        Om zijn ghenade mede
        Ons te verlossen alle gaer.
      
      
        Ons ghebedt die wy beden
        Dat heeft nu Godt verhoort,
        Sulcke cleyne steden
        Soo die worden vermoort,
        Van die Tyrannen wreet
        Als sy te Haerlem deden,
        Te Zutphen binnen der stede,
        Ende oock tot Naerden meed.
      
      
        Als Leeuwen ende Draken,
        Laghen sy voor de stadt,
        Om die arme schapen
        Die binnen Steenwijck satt,
        Te vermoorden cleyn en groot
        Die daer binnen waren,
        Maer Godt die ginck haer sparen
        Die betrouden op Gods woort.
      
      
        Het ontset was voorhanden
        Van die Prins excelent,
        Om die Nederlanden
        Te maken fraey ende jent,
        Nu is Steenwijck verlost,
        Nu moghen wy passeren
        Met vreuchden domineren,
        Haest op sy spelen most.
      
      
        Aenhoort doch sonder falen,
        Ons volck quam met ghewelt,
        Ick sal het u verhalen,
        Hoe sy waren ghestelt,
        Teghen haer vianden fel,
        Dat hebben sy vernomen
        Dat die Geusen zijn ghecomen
        Met die Enghelsche Cornel.
      
      
        Dat wil ick laten varen,
        Mijn hert was noyt so bly,
        Om darme luyden die daer waren
        Dat sy nu sinnen vry.
        Lovet Godt uut herten grondt,
        Den Heer wil die Prins bewaren,
        Met zijn Soldaten alle garen,
        Die Steenwijc trouwelick by stont.
      
      
        Een Ridder hooch gheboren
        Die Heer van Nieuwen oort
        Met zijn Soldaten uutghecoren
        So was by ghecomen voort,
        Al nae S. Johannis Camp,
        Die Enghelsche Soldaten,
        Ensom die quam heur te baten
        En verlostense uut Pharos handt.
      
      
        Van daer zijn sy ghescheyden
        Met een so oevelen moet,
        Godt die wil ons gheleyden
        Nae Steenwijck metter spoet,
        Dat bidden wy u, O Heer,
        En wilt ons helpen strijden,
        Om die arme luyden
        Te helpen uut dat lijden seer.
      
      
        Als sy voor Steenwijck quamen
        Die van binnen dat vernam,
        Haer Vendelijn sy vlieghen saghen,
        So lustelick dat hijt swam,
        Ghy Borghers alle gaer,
        Soldaten ende vrouwen
        Laet ons op Godt betrouwen,
        Hy can ons helpen uutlijden swaer.
      
      
        Waeromme so willen wy trueren
        Het ontset is voor die handt,
        Die Prins van Orangien tallen uren,
        Die doet ons onderstant,
        Als teghen onsen vyandt,
        Om die stadt te ontsetten,
        Haer Ruyters doen dat letten:
        Sy sinnen so wel ghemant.
      
      
        Was dit niet Gods mirakel?
        Al door een mans persoon,
        Een schans die gingen sy maecken,
        Die stadt ontset te doen,
        Sy liepen al een wech,
        Daer quamen drie hondert peerden
        Van die Maelcontenten ghereden,
        Nu hoort wat ick u segh.
      
      
        Een Engels Soldaet van binnen
        Hy stont al op de schans,
        Hy riep met helder stemme,
        En seyde Duytsman coemt aen,
        Keel of riep Hans mof,
        Met roepen ende beeren,
        So ginck hy haer verveeren
        Dat sy niet comen dorst.
      
      
        Al waren sy sterck van peerden
        Haest op, was daer die leus,
        Steenwijck die cleyne stede
        Voorwaer die blijft nu Geus.
        O Georgen van Laleyn
        Hoe hebbet ghy ons voorghelogen?
        Ghy hebt u hooch verboghen
        De stadt te crijghen in.
      
      
        Hans Mof die most nu draven
        En hy most ruymen met schandt,
        Wat zijn wy arme slaven
        Hier binnen vreemde landt?
        Och rijcke Heere Godt
        Gheen betalinghe hebben wy ghecreghen
        En so langhe hier gheleghen,
        Wy moeten ruymen noch.
      
      
        Wat sy binnen Steenwijck deden
        Van blijtschap hoort mijn vermaen:
        Die brooden op spietsen mede
        Sijn sy die wal langhes ghegaen,
        Die Malecontenten te spijt,
        So binnen sy gheganghen
        Ter thooren uut ghehanghen
        Die brooden aen alle zijt.
      
      
        Hoe hevet huer dat ghespeeten
        En die Heer al van Laleyn,
        Langhe neusen sonder eeten
        Creghen sy alle ghemeyn,
        Och waerlich liever Hans
        Wat wiltmer langher macchen?
        Wy crijghen magher kacchen,
        Sy hebben kost und dranck.
      
      
        In Februario lestleden
        Den dryeentwintichsten dach
        Doe wert Steenwijck de stede
        Verlost alsomen wel sach,
        Hans Mof trock op die loop
        Uut haer schanssen met hoopen
        Haer Ruyters daer of stoten
        Haest op was goede coop.
      
      
        O Groeninghen ghy meucht welbeven
        En laten u vrienden in,
        Ghy en wilt haer niet begheven
        Ghy zijt tot haer ghesint:
        Hebt ghy nu wel ghedaen
        Ghy meende het waer nu al ghewonnen
        Tvlas is gherockent niet ghesponnen:
        Die Geus wil u comen aen.
      
    
  