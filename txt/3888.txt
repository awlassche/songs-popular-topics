
    
      
        ICk heb een traech eselkijn
        Dat valt mi suer om timmen
        Dat is dat arme lichaem mijn
        Hoe gaerne sou ic hem dwingen
      
      
        Hi leuert mi so menigen strijt
        Hi maket mi soe suere
        O lieue heere dat claech ick dy
        Helpt mi mijn eselken vueren
      
      
        Ic wil mijn eselken temmen wel
        Ende houden hem onder die roede
        So moet hi mi gehoorsaem sijn
        Aldoet hijt also node
      
      
        Ten eten is hi wel bereyt
        Noode wil hi sober wesen
        Wanneer hem yemant yet misseyt
        Daer tegen wil hi streuen
      
      
        Wanneer sijn cribbe is wel gheuult
        So is hi also blide
        Hi gaet so node wt sinen spoer
        Ghewelt so moet hi liden.
      
      
        Tsauonds wil hi slapen gaen
        Men derf hem daer toe niet driuen
        Mer smorgens als hi op sal staen
        So wil hi langher bliuen
      
      
        Wanneer mijn eselken dus weeldich wert
        Dan en doet hi niet dan claghen
        Der minnen iock is hem te swaer
        Noode wil hi hitte verdragen.
      
      
        Och woude hem mijn eselkijn
        Hier een weynich liden
        Al op den berch van Israhel
        Daer sal hi namaels weyden
      
      
        Daer is een weyde also soet
        Ende also goet van smaken
        Daer soude hem mijn eselkijn
        Och also wel vermaken
      
      
        De riuierkens sijn daer also soet
        Die daer onder die berghen vlieten
        Daer suldy af drincken mijn eselkijn
        En lates v niet verdrieten
      
      
        Die dit liedeken heeft gedicht
        Si was noch cout van minnen
        Si heeft een traech eselkijn
        Hoe gaerne soudesi hem dwingen
      
    
  