
    
      
        GHi Christenen wilt v toornen niet
        Int voerspoet der goddeloosen
        Noch trect aen v gheen verdriet
        Om dat weluaren der boosen
      
      
        Want als gras sullen si vergaen
        Haestelijc af ghesneden
        Als groene cruyt werden si saen
        Verdorret ende vertreden
      
      
        Set uwen troost alleen in god
        Keert alle dinc in duechden
        Blijft in v lant / wilt alle ween
        Int ghelooue vervruechden
      
      
        In God hebt altijt uwen lust
        Wat hi geeft tsal v wel smaken
        In sijn bewegen weest gherust
        Betrout hi salt wel maken
      
      
        V rechtuerdicheyt als licht
        Sal hi claer openbaren /
        Ghelijct die middach al verlicht
        Sal hi v recht verclaren
      
      
        Hout aen god wat hi v schinet
        En toornet niet / swijcht stille.
        Als uwe viant voerspoet vinct
        Doende nae sinen wille.
      
      
        En grimt noch en toornt niet
        Wilt goed voer quaet gheuen
        die god wacht in sijn lant bediet
        Die quaet doet wort verdreuen
      
      
        Laet noch om eenen cleynen tijt
        Den godloos onderwinden
        Hi werd ghesocht breet en wijt
        Maer nietmant en sal hem vinden
      
      
        Mer die sachtmoedige dat lant
        Met pays besitten sullen
        Sonder der godloosen verbant
        Die rasen ende dullen.
      
      
        Die quade ouer den goeden raest
        Als van sinnen benomen
        Mer god hout hem als sot verdwaest
        Want sinen dach sal comen
      
      
        Die goddelose blooten haer sweert
        Ende spannen haer boghen
        Om te quellen den goeden weert
        Die haer tot duechden wil poghen
      
      
        Haer sweert sal in haer herte gaen
        Haer boghen sullen breken
        Alle tquaet dat doer hen werdt ghedaen
        Sal in haer herte spreken.
      
      
        Den Christen is beter cleyn goet
        Dan hoepen goets der bosen
        Want God den wildoenden behoet
        Den arm breect der godlosen
      
      
        God weet wanneer hi sal bestaen
        Donsculdige te helpen
        Sijn erue sal veel langer staen
        Dan sine gulden schelpen
      
      
        Hem wert hoonde noch verwijt
        In quader tijt begheuen
        Maer hem wert in dieren tijt
        Ghenoech om bi te leuen.
      
      
        Al waren godlosen als schat
        Hooge in die werelt verheuen
        Veel snelder dan een rosen blat
        Werden si als roock verdreuen.
      
      
        De godlose bercht gern gelt
        Dwelck hi gaerne behilde
        Die rechtuerdige is vri gestelt
        Bermhertich ende milde.
      
      
        Die van God wert ghebenedijt
        Die sal besitten die erue
        Mer die daer wert vermaledijt
        This wel recht dat hijs derue
      
      
        Des menschen wegen sijn gheuoert
        Van God in sijn behagen
        Al valt hi / hi blijft onberoert
        In sijn hant wil hi hem draghen
      
      
        Ic ben van ioncheyt worden out
        Noyt en hib ick connen vaten
        Van rechtueerdigen arm oft cout
        Noch haer kinder verlaten.
      
      
        Hy is berhertich nacht ende dach
        In Gods weghen ghetorden
        Sijn saet sal ooc sonder beclach
        Ghebenedijt worden
      
      
        Wijct vanden quade / doende duecht
        Ende blijft ewich leuen
        God die sijn heyligen veruruecht
        En wilde niet begheuen
      
      
        Eewich ende eewich bliuen si
        Quade sullen verganghen
        Diet goede land besitten vri
        Eewich sonder verlanghen
      
      
        Die mont der Christenen wijsheyt denct
        Gheen onrecht en can hi clappen
        Want God sijn wet int herte hem schenct
        Bewegende sijn stappen
      
      
        Den christen die godlose aensiet
        Dat hi hem mochte doden
        Mer god die en verdoemt hem niet
        Mer trect hem wten noden
      
      
        Verbeyt God in sinen wech
        Ghi sult dat lant besitten
        Die godlosen verstoot hi wech
        Beschiet ten helschen pitten
      
      
        Der godlosen ic eenen mael
        Sach grouwelijc van doenene
        Machtich / groot / wijt / als admirael
        Ende als den lauwer groene
      
      
        Ic ghinc voort ouer / ende siet
        Ick sach ten allen winden
        Ick vraechder na / men vant hem niet
        Hi en wat niet te vinden
      
      
        Weest onsculdich ende siet aen
        Na die rechtueerdichede
        Want dat laetste van sulcken man
        Is pays / ruste / en vrede.
      
      
        Die godlose sullen vergaen
        Te samen cleyn ende groot
        Ten lesten en sal niemant staen
        Maer werden wech ghestooten
      
      
        Der gherechtiger salicheyt
        Is van God / ende ontfermen
        Hi wilse in alle dierbaerheyt
        Van ongheluc beschermen.
      
      
        God salse helpen so hi seyt
        In goddelosen ontscouwen
        Ende brenghen tot salicheyt
        Want sij in hem betrouwen
      
    
  