
    
      
        Wy Geuskens willen nu singhen,
        In dese Meyes tyt,
        En van vreuchden opspringhen,
        Dat ons Godt ghebenedijt
        Nu heeft ghegeven reyn,
        Zijnen Seghen machtich,
        Daerom wy sullen eendrachtich
        Den Lof Godt gheven certeyn.
      
      
        Den Briele wy inne creghen
        In April den eersten dach,
        Als Mannen sachmen ons pleghen,
        Die Zuydtpoort sonder verdrach
        In brandt wy staken aen.
        De borghers zijn gheweken,
        Een yder om hem te versteken,
        Tghinck al buyten haer waen.
      
      
        Den Edelen Heer verheven
        Van Lume seer wijs,
        Met Crijchshandel weet hy te leven:
        Dryhondert sonder gecrijs
        Aen die Noortpoort hy sandt:
        Over die Mueren sy clommen,
        Die Poorte inghenomen,
        Daer na quam soo menighe quant.
      
      
        Hoort eens watten cluchten,
        Doen den gantschen hoop
        Niet sonder grooten geruchten
        In quamen met soeten loop:
        Terstont moest loopen aen:
        Baals Tempel ghepresen,
        Melis moest verlost wesen
        Al inde halve Maen.
      
      
        Die Voerder van Melis Bende
        Die grooten Christoffel waer,
        Die Geusen als de behende
        Hem deden duycken daer:
        En al dander over hoop
        Sy daer ghinghen leggen,
        Sonder haer wedersegghen,
        Met eenen haesten loop.
      
      
        Al op de Mase gheleghen
        Den Briele, gheheeten wert
        Een nieu Rotsel te deghen
        Om met moet end hert
        Te houden voor tghewelt,
        Voor Duckdalve crachtich,
        Daeromme sy eendrachtich
        Die Bolwercken hebben voorstelt
      
      
        Uut Utrecht die Catijven
        Trocken na den Bril,
        Om de Geusen te verdrijven,
        't Ghinck niet na haren wil,
        Te Schepe trocken sy ras,
        Tusschen wege sy vernamen
        Dat der Geusen Schepen quamen,
        Twelck haer gheen blijschap was.
      
      
        De Geusen dapper schoten,
        De Spaengiaerts namen de wijck,
        Aen Landt sy onverdroten
        Liepen door den slijck,
        Te Dort al voor die Ste:
        Sy saghen als Morianen,
        Doen sy uut den dreck quamen,
        Haer Vaenkens sleepten sy me.
      
      
        Hoe sy te Rotterdam binnen
        Quamen met ghewelt,
        Een yder cant wel versinnen
        Hoe datter was ghestelt,
        Men sachse groot Moort begaen:
        Dus Steden hout u vasten,
        Neemt niet in sulcke Gasten
        En spieghelt u daer aen.
      
      
        O Princen, die uut u Landen
        Al om de Waerheyt claer,
        Verlost uut Herodes banden
        Ghevluchtet zijn voorwaer:
        Valt Godt den Heere te voet,
        Dat hy Victory wil gheven,
        En wy soo moghen leven,
        Om te beerven teewighe goet
      
    
  