
    
      
        MIne herte dwingt my om singhen
        Om te veriaghen druck
        Ick sie die werelt dwinghen
        Elcken tot ongheluck
        Hi heeft seer wel gheuaren
        Die haers vry is ontlast
        Want nye in hondert iaren
        En wast so scherp om plaren
        Eer men daer doer ghepast
      
      
        Diet al wil ouerdincken
        Waer is nu pays oft vrede
        Waer sietmen discordie mincken
        Waer is eendrachtichede
        Dat is al met een vergheten
        Niemant daer op en let
        Dies derf ick mi vermeten
        Sij sullent noch wel weten
        Die daer meest me sijn besmet
      
      
        Die werelt is vol treken
        Desgelijcx en was noyt ghesien
        Drie dobbel in haer spreken
        Haer net en can niemant vlien
        Schoon spreken sonder meenen
        En lachen voert aenschijn
        Maer wildy mi verbeenen
        Om ghelt oft pant te leenen
        So en sal ic thuys niet sijn.
      
      
        Ick ben tot uwen besten
        Op dat v niet en belieft
        Van eersten totten lesten
        Wort ghi van mi gherieft
        Dit wort alle daghen vertoghen
        Van vele sonder waen
        Maer sulck vint hem bedroghen
        Want this noch al gheploghen
        Ende tblijft oock onghedaen
      
      
        Och werlt wat soudy maken
        Oft ghi wat dueren mocht
        Ghi soudet al missaken
        Wat ghi oyt voren brocht.
        Ghi en cont niet dan schoon liegen
        Al toondy mi samblant
        Het coemt al op een bedriegehn
        Wel hem die v laet vlieghen.
        En houde hem aen Gods hant
      
      
        Twas wilen eer van trouwen
        Wat deen totten anderen sprack
        Men wil daer nu niet af houwen.
        Het sijn spillen inden sack
        Hi moet wel sijn in dolen
        Die hem op menschen verlaet
        Ende gaet ter werelt scholen
        Die worpt hem onder die solen
        Ende blijft van Gode verhaet
      
      
        Conde ic mi haers ontwenden
        So waer mi lief gheschiet
        Los waer ic van allenden
        Gheboet waer mijn verdriet
        Maer lacy si heeft mi tonder
        Ende soe in haer bedwanck
        Ic en weet gheen raet bisonder
        Aldus en yst gheen wonder.
        Al singhe ick droeuen sanck
      
      
        O Ihesu lieue heere
        Dats groot verschil van di
        Als ick mi tot v keere
        Veel eer bistu bi mi
        Dus bid ick v doer v minne
        Daer ghi mi mede bemint
        Ontfunckt also mijn sinne
        Dat icxse doch verwinne
        So en sorghe ic niet een twint.
      
      
        Ic wil gaen leeren steruen
        Eer mi den tijt begheeft
        So mach ick duecht verweruen.
        Ende comen daermen leeft
        Al in die enghelsche chooren
        Gos gheefs mi goeden spoet
        Daer en can men niet ghehooren
        Daer af mocht comen thoren
        Ick en ghere gheen lieuer goet
      
    
  