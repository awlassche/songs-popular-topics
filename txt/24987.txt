
    
      
        Mich ervruyt eyne reyne vrucht,
        Die ich in gansen truwe meyne,
        Mit haren bliden aenghesicht;
        Heb ich anxt, vrese ofte ducht,
        Das betzert ze alleyne,
        Wye vyl dueghens is in mich,
        Wan si wille, is verre wijch.
      
      
        Bernende staen yr oghen claer,
        Lachende yr tsarte mont,
        Wael voecht haer yr wijflijch aert.
        Die doghet, die haer volget naer,
        Kan ich uch niet machen kont;
        Sy is mi in dem moyt so haert:
        Wie men si loeft, si duncts mi waert.
      
      
        Haer wijflijch bilde hayt mit cracht
        Besessen al mijns zinnes pas;
        Helf mir, troyst, want an dyr staet!
        Ondaet nedert si mit macht.
        Haer wijflich duegt, die in yr is,
        Die mach mich wal geven baet,
        Wie truerentlijche dat mir gayt.
      
      
        Venus vrouw, der minnen slot,
        Want du dem menneghen haes ontladen,
        Unde gebracht uus commer zwaer,
        Met vrien wil doen ich dijn bot.
        Helf mir, das ich werde beraden!
        't Ertz mijn das leget in zwere;
        Nu troest mich cort mit diner mere!
      
      
        Moyt, siin, ziel unde lijf,
        So wes mir yst besceert van gode,
        Kerich aen dich, werde guede!
        Bedenche das, vri edel wijf!
        Du byst mijn troest in weelde, in noede,
        Unde also haert in minen muede.
        Och, oft alzo mittyr stuede!
      
      
        Venus sprach: la dyr ghenoegen!
        Wie minre is van rechter aert,
        Ich byn altoes t'sinen besten.
        Gestedich, reyn sulder uch voegen
        Mitter daet; hijrmet volvaert!
        Pijnt uch alle duecht te vesten,
        Werct hierna, ets baet te lesten!
      
      
        Sijt ghetruwe unde warachtich,
        Unde hout uwe woerde ghestade!
        Dat sint punte van gueter eeren;
        Uwer sinnen suldir wesen mechtich!
        Ets wijsheyt, das ich uch rade.
        Wye si siin, diegene die't leren,
        In duegden sullen sij meren.
      
      
        Hier comdi mede in hoger staet,
        U lof das sal in eeren risen,
        Daer men uch kant onder die guede,
        Om das, dat ghyr minen raet
        Gheloeft, ic sal u d'beste wesen.
        Hayt voer groys beroemen hoede,
        Wantet nie mensch wol en stoede.
      
    
  