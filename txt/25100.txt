
    
      
        Kinder al si wi in dit sneuen
        Wi selen gods bruyt glorie geuen
        Si es soe hoechlic verheuen.
        Dats sint barbara int eewich leuen.
      
      
        Alle die heilegen die sijn daer bouen.
        Die willen haer dogen eewelic louen.
        Si wilt dat wi daer met haer houen.
        Die viant wilt ons al berouen.
      
      
        Van gode was si groot geacht.
        Si hadde in haer die godlike cracht
        Ons broescheit dier heeft si gedacht
        Ende ons remedie daer iegen bracht.
      
      
        Nv laetse ons dancken want wi wel weten
        Want si ons niet en heeft vergeten.
        Si es nv in die weelde geseten.
        Haer giften die sijn ongemeten.
      
      
        Haer scoen gewaden die sijn bereet
        Si draecht der coninginne cleet.
        Tot haren hoechsten dienste si steet.
        Want si altoes daer naast haer geet.
      
      
        Si es als een fijn gulden crone.
        Geset int scoenste vanden trone.
        Si es daer vanden hoechsten lone.
        Haer verdiente es soe scone.
      
      
        Die godlike eere die was soe groot
        Van harer pinen ende harer doot
        Wi bidden haer hulpe in onser noet
        Ende soeken genade in haren scoet.
      
    
  