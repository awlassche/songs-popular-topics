
    
      
        Sa vrienden blijft eens staan
        Wat ik u zal gaan verhalen
        Wat er weer geschied
        Op die Amsterdamse paden.
        Op die Amsterdamse paden
        Vrijden ene jongeling kloek
        Met een schone jonge vrouwe,
        Zij was rijk aan geld en goed.
      
      
        Hij had haar zo lang gevrijd
        Toch kon hij geen troost verwerven
        Waarvoor hij treuren ging,
        Ja treuren langs die bergen.
        Wat kwam hem straks tevoren?
        Een heer, hij sprak zeer blij:
        Ach jongeling wilt niet treuren,
        Luistert naar den raad van mij.
      
      
        Wilt hier maar met uw bloed
        In het wild een letter schrijven,
        Dan zult ge ze metterspoed
        Ze tot uwe huisvrouw krijgen.
        Wat kan het mij genaken,
        Mijne ziel die is voor jou,
        Al moet zij eeuwig branden
        Voor zulks een schone jonkvrouw.
      
      
        Daar wierd een tijd bestemd,
        Een tijd van dertig dagen
        Zag men dat lieve paar
        Ja trouwen met behagen.
        Maar de bruid zij stond verslagen
        Als zij naar het bed wou gaan.
        Ach jongeling, ik wou u eens vragen
        Waarom bidt gij God niet aan?
      
      
        Hij viel haar op het hart
        En sprak: Gij schone jonkvrouwe,
        't Was de duivel die mij had
        Eer dat wij gingen trouwen.
        Waarom zou ik God aanbidden,
        Waarom zou ik dat doen?
        Mijn ziel die is verloren,
        Die eeuwig branden moet.
      
      
        O, hebt gij u verdaan
        In het bloeien van uw jaren?
        Dan zal ik henen gaan
        En ene priester halen.
        Ja, ene priester halen
        Of ene predikant
        Die wegneemt al uw zonden
        In de naam van Jezus' hand.
      
      
        Zij liep de deure uit,
        Bracht ene priester mede,
        En het heilig sacrement
        Met grote waardigheden.
        Door gekerrem en geklagen
        En door Heer Jezus' macht
        Is den duivel weer gekomen,
        Hij heeft het handschrift teruggebracht.
      
      
        Sa jongelingen voor het laatst,
        Als gij zit in zulk een ellenden,
        Vertrouw toch gene heer,
        Want hij komt om uwe ziel te erven.
        Wilt toch zo licht niet schrijven,
        Niet schrijven met uw bloed,
        In het wild een letter schrijven,
        Valt liever God te voet.
      
    
  