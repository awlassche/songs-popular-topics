
    
      
        Holland/ Zeeland laet v vermanen
        Tot Peys en Vrede t'is noot
        Legt af v bloedighe vanen
        Die ghy voert met nijt seer groot/
        Ghy en hebt gheen oorsaeck wapen oft cloot
        Te voeren met rebellie bloot/
        Teghen Philippus uwen Prins minoot.
      
      
        Hy is een Prince saechtmoedich/
        Sijn wercken ghetuyghent wel/
        Keert weder tot hem spoedich/
        Drijft wt tyrannich opstel/
        Waerom blijfdy doch dus rebel/
        Laet varen den twist t'is kinderspel/
        Ontfangt v Ouerheyt t'is Godts beuel.
      
      
        En wilt niet meer gheloouen/
        Dees muytmakers boos en quaet/
        Sy souden v gheerne verdoouen/
        Maer en wilt niet volghen haren raet/
        Neemt aen den Peys tot uwer baet/
        Ontfangt dat Edel Conincklijck saet/
        Wilt van v weeren alle twist en haet.
      
      
        Die u noch persuaderen/
        Tot Oorloch met ghewelt/
        Die en soecken niet dat ghy meucht floreren/
        Maer sy haken naer goet en ghelt/
        Met eyghen baet sijn sy verselt/
        Den armen Boer die wort ghequelt/
        En den Coopman wort ghekneuelt opt velt.
      
      
        Daerom en wilt niet versmaden/
        Den Peys u van Godt ghesant/
        Drijft wt die valsche raden/
        Die bederuen v edel Landt/
        Al hadt ghy noch yemant tot u bystandt/
        Sy moghen noch worden v vyandt/
        En bestrijden v aen elcken cant.
      
      
        Dit en is gheen wonder om hooren/
        Want rebellie Godt mishaecht/
        Ten lesten sal hy hem verstooren/
        En v Landen sullen worden gheplaecht/
        Godt is lanckmoedich hy verdraecht/
        Neemt aen den Peys eer ghyt beclaecht/
        Soo en wort ghy bedorven of veriaecht.
      
      
        Dat ghy v meynt te verlaten/
        Op v Forten en Waterlanden wijt/
        Als Godt wilt ten sal v al niet baten/
        Dus wilt aflegghen desen bloedighen strijt/
        Weert wt t'fenijn van haet en nijt/
        Neemt aen den Peys wie dat ghy sijt/
        Wilt v bedencken/ want t'is meer dan tijt.
      
      
        Oorlof Hollanders met desen/
        En Zeelanders groot en cleyn/
        Wilt aenueerden den Pays ghepresen/
        Weert dees Oorloghen wt v pleyn/
        Ontfangt uwen Prince met goeder meynt/
        Sy sal v omhelsen wt liefden reyn/
        En vergheuen v misdaden ghemeyn.
      
    
  