
    
      
        Mijn Heer mijn God Koninck vol alder eeren,
        dy verheffen en dynen naem vermeeren,
        daghelicks wil ick, dy louten ende prijsen,
        End eewelick dijn grootmaking bewijsen,
        want seere groot end oock niet om doorgronden,
        Is dijn goetheyt Heer tot allen stonden.
      
      
        Alle eeuwen Heer end oock alle geslachten
        Die moeten steits vertellen dyne krachten
        Dies wil ick Heer dynen lof schoon verbreyden,
        En spreken vrij van dijn wonderlickheden
        So dat niemant dijns sterckheyts sal vergeten
        Maer yeghelick sal van dijn groot wonder weten.
      
      
        Dijns goetheyts groot, salmen ghedachtich wesen,
        Dijn gherechticheyt, vrijelick sal zijn gepresen,
        Die Heer is seer weldadich en barmhertich,
        Tot toornicheyt lanckmoedich ende soethertich,
        Tot allen goet zijn bermherticheyt alleene
        Te bouen gaet alle zijn wercken reene.
      
      
        Dijn wercken al dy stedes Heer belijden
        Dy prijsen oock, de vrome t'allen tijden
        Die heerlicheyt dijns Coninckrijcks vermelden,
        Die menschen fijn, ende oock dijn kracht onselden
        Op dat sy dijn schoon daden openbaren,
        End d'heerlickheyt dijns koninckrijcks verklaren.
      
      
        Dijn Rijck is Heer een eewich Rijck vol krachten,
        En dijn gheweldt duert in alle gheslachten,
        Die Heer bewaert en houdt vast die daer vallen,
        Hy recht oock op die daer zijn oueruallen,
        Aller ooghen staen op dy aen alle zijden
        En du gheefst hen spijse in bequame tijden.
      
      
        Du doest dijn hant open so wort ghesadicht
        Door dy al wat met athem is begnadicht,
        De Heer is recht in alle syne paden,
        Goedertieren is hy oock in zijn daden,
        De Heer is by alle die hem aenroepen
        die sick op hem in der waerheyt beroepen.
      
      
        Hy doet den wil der ghener die hem vruchten,
        End verhoort haer klaghen ende suchten
        Die Heer bewaert alle die hem beminnen,
        End verderft, die boos zijn van hert end sinnen,
        Des Heeren lof ick altijt vermonden
        End alle vleesch, sal synen naem steits konden.
      
    
  