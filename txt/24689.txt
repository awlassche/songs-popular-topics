
    
      
        O Ihesu vutuercoren heer
        Na v verlanct mi so zeer
        Mijn hert end mijn zinne
        begheeren v tontfaen
        End al van grooter minnen
        Die ghi my hebt ghedaen
      
      
        O ihesus lief alst v behaecht
        Begheric tsine met vruecht ghedaecht
        Bi v mijn troest van binnen
        Mijn blijscap ware te gare
        Mijn herte quelt van minnen
        Ic woudic bi v ware
      
      
        Ghi sijt mijn hope al mijn solaes
        Deed ghij in my en ware gheen paeys
        Want hadt ghi niet gheleden
        Die doot hier op aertrijc
        En vonde in my gheen reden
        Te commene in v rijc
      
      
        Jhesu hoe soudic emmermeer
        vergheten v mijn lieue heer
        Die sijt om my bespoghen
        Ent jammerlike bespot
        Opt hoeft gheduwet ghetoghen
        Ghehouden voor een sot
      
      
        Och ghij waert vaelschelijc besciemt
        Ghegheeselt deerlijc naect bescaemt
        Ic dincke eer ghi te deghen
        V cleeder hadt widder [...]
        Ghi moest dat zwaer cruys draghen
        Ter bitter doot wert gaen
      
      
        Onnoesel lam ghi ghinc baaruoet
        bloets hoefs ghewont deerlijc bebloet
        Ic dincke met bloeten aermen
        Men stect v hier ende daer
        Ghi sonct ter neder wach aermen
        Hu cruus was vele te zwaer
      
      
        Om minen wille liet ghi v vaen
        Voet hande ant cruus doer slaen
        V zide wert doer steken
        Van doornen was v croon
        Ghi liet v ledekins breken
        Zeer bitterlike done
      
      
        Vol steenen waerlijc es zijn hert
        Die hoort of dinct v doot ende smert
        Ende niet en weent vut minnen
        Tsis lettel veel ofte zeere
        Oft niet en lijt van binnen
        Met v vercoren heer
      
      
        Die v hoort noemen inder tijt
        Met rechte mach hij wel zijn verblijt
        Want het es hem soet te hooren
        Jhesum die soete naem
        Die dincket ic waer verloren
        Hadt ihesus doot ghedaen
      
      
        O ihesus lief v doot v naem
        Es mi int hert also bequam
        Dat ic en weet te vinden
        Gheen beter medicijn
        In my om te verwinden
        Des vyants fel venijn
      
      
        Hier om biddic waer ic ga
        Of waer ic bem zit lig of sta
        Dat ghi tot allen tijden
        V naem ihesus ent v min
        V doot en al v lijden
        Laet commen in minen zin
      
    
  