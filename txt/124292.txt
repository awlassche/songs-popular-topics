
    
      
        Nederland! wat tijden u ook drukken,
        Hoe allom de tegenspoeden woên,
        Tijd noch ramp zal u de kroon ontrukken,
        Die ge u verwierf door wel te doen.
        Als een elk van 't geen hij mogt vergâren,
        Het Vaderland een willig offer biedt,
        Roept Euroop, die op hun deugd blijft staren,
        Het Hollands hart vergeet het weldoen niet.
      
      
        Nederland getrouw aan wet en koning,
        Smaakte in rust het zoet genot der vreê,
        In ons heil vond Willem zijn belooning,
        En voor hem slaakte elk zijn dierbre beê;
        't Oproer kwam Euroop in vlammen zetten,
        Dan wat volk zijn Koning ook verliet,
        Nederland, getrouw aan orde en wetten,
        Nederland vergeet zijn Koning niet.
      
      
        Als van Geen de snoode landvrijbuiters
        Naar de grens met sidd'ring wijken doet,
        Als Cadsand herwonnen op de muiters,
        Luid getuigt van Ledels heldenmoed,
        Als Chassé tot straf van 't schandig plond'ren,
        Onversaagd met gloênde kogels schiet,
        Roepen wij, die blij hun moed bewond'ren,
        Het Hollandsch hart vergeet de braven niet.
      
      
        't Voorgeslacht waar Neêrland op mag bogen,
        Wijd vermaard door 't gansche wereldrond,
        Won zich roem door talrijke ooreloogen,
        Kampte vaak voor de overdierbre grond.
        Onversaagd en 't oog op God geslagen,
        Aan wiens zorg men de uitkomst overliet,
        Dorsten zij de felste kamp te wagen,
        Het Hollandsch hart vergeet die helden niet.
      
    
  