
    
      
        O lustige amoreuse gheesten
        Wacht v van sonden so doedy wel
        Al doet v die werelt soe groote feeste
        Haer ouontuere die is so fel
        Si toont int ierste iolijit ende spel
        Int eynde stroyt si haer fenijn
        Scheyt van des vyants loose stricken
        Vliet vander werelt al yst v pijn
      
      
        Och ionghe sinnekens slaet op v oogen
        Ende siet wel toe hoe dat gaet
        Aenmerct hoe menighe dat sijn bedroghen
        Bi deser valscher werelt quaet
        So wie dat volcht haren raet
        Hi sal certeyn bedroghen sijn
        Scheyt van des vyanst loose stricken
        Vliet vander werelt al yst v pijn
      
      
        Waer is nu Salomon die wise
        Waer is die schone Absolon
        Ende Alexander van hoogen prise
        Die doot heeftse alle in hair baroen
        Och ionghe herten wilt dit beuroen
        Tis beter spieghelen / dan spieghel te sijn
        Scheyt van des vyanst loose stricken
        Vliet vander werelt al yst v pijn
      
      
        Al had ic al der philosophen consten
        Al had ic alder werelt goed
        Al hadde ic alder menschen gonsten
        Al hadde ic aertrijck in mijn behoet
        Wat yst als ict al laten moet
        Anders dan druc en swaer verdwijn
        Scheyt van des vyanst loose stricken
        Vliet vander werelt al yst v pijn
      
      
        Och hoe mach hem dan steruens lusten
        Die altijt leeft nader werelt iolijt
        Haer sinnekens liggen int schijn van rusten
        Als sijt meest wachten so sijn sijs quijt
        Dan coemt die doot diet al verbijt
        Dat moet tgelach gherekent sijn
        Scheyt van des vyanst loose stricken
        Vliet vander werelt al yst v pijn
      
      
        Die dit lieken heeft eerst ghesonghen
        Een cloosterken heeft si in haer behout
        Dat si der werelt nu is ontsprongen
        Dies danck si God seer menichfout
        Die voer ons sterf aen des cruycen hout
        God wil der sielen ghenadich sijn
        Sceyt van des viants lose stricken
        Vliet vander werelt al yst v pijn
      
    
  