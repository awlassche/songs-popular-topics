
    
      
        Een blijden moet in teghenspoet,
        En doet ghen lyden wiken;
        Want hij bekent Dient hem toesent,
        En sel hem niet beswikent.
        Want God altijt dieghene trost,
        Die sijn bevaen in liden;
        Hierom: hout moet in wederspoet,
        Na liden coemt verbliden!
      
      
        Gheen mensche en levet nu tertijt,
        Diet lijden mach ontgaenghen.
        Al schuut hijt oeck met alder vlijt,
        Nochtans wort hy ghevanghen.
        Wie nu tertijt al wort castijt,
        Ende hem der in can liden,
        Nae dit verdriet, dat hem ghesciet,
        Sel hij hierna verbliden!
      
      
        Hy is ghevaen, wil hijtverstaen,
        Met liden vastghebonden,
        Die met ghenoechten, sonder wederstaen,
        Ghevallen sijn in sonden.
        Want dat verdrieten henctes niet,
        Dat hij dus coemt in vresen;
        Maer dat ontspoet, dat hem ghemoet,
        Leert hem oetmoedich wesen.
      
      
        Die dan bekent, dat God hem mint,
        Die Hi castijt met liden,
        Dat loen, dat menre in ondervint,
        Wat wil hijt dan vermyden?
        Hierom: met vlijt Aengaet den strijt,
        Soe moghestu se gee ghewinnen.
        Want wiet onspoetlijt met oetmoet,
        Heeft stadich vrede van binnen.
      
      
        Hyerom: wes vroet! Och mensche, doet guet,
        En wilt geen liden wiken.
        Want niement vry, gheloeftes my,
        En leeft op al aertrike.
        Hierom: verdraecht, al onversaecht,
        Ende en wilter niet op achten;
        Worstu ghewontin uwen gront,
        Jhesus seltu versachten.
      
      
        Dit self is claer ende daertoe waer,
        Inder Scriftuer bewesen:
        Hem ghemoet menich wederspoet,
        Die Gods ghevaen sel wesen.
        Want int ghemeyn, den herten reyn,
        Soe veel op valt te lijden:
        Want die weldaet, die wort int quaet
        Verkeert, tot allen tijden.
      
      
        Een troestelijck woert Heb ic ghehoert,
        Dat doet my vrolijck lijden:
        Dat God loent ende namaels croent
        Die vromelike strijden.
        Hierom: wes vro ende doet alsoe,
        Laet lyden overgangen.
        Daer vroechdencroen int hemels troen
        Sel hi daervoer ontfangen!
      
    
  