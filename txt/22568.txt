
    
      
        'Her Danel, ghy sijt soe schoenen man,
        Ghi staet in minen sinnen.
        Nu, laet ons in die camer gaen
        En wesen daer met vroechden inee,
        E ende E, met vroechden inee!
        Nu, laet ons in die camer gaen
        En wesen daer met vroechden inee,
        E ende E, met vroechden inee!
      
      
        'Dat en doe ic niet, dat laet ic staen,
        Vrou Venis', seit hy, 'vrouwee,
        Ic heb Maria, die Moeder Gods,
        Ghelovet, liefgee, mijnre trouwe,
        E ende E, mijnre trouwe.
        Ic heb Maria, die Moeder Gods,
        Ghelovet, liefgee, mijnre trouwe,
        E ende E, mijnre trouwe.
      
      
        'Heb ghy Maria, die Moeder Gods,
        Ghelovet juer trouwee,
        Soe gaetes Haer of, ende coemtes my an!
        Ten sel ju, liefgee, niet berouwen,
        E ende E, niet berouwee!
        Soe gaetes Haer of, ende coemtes my an!
        Ten sel ju, liefgee, niet berouwen,
        E ende E, niet berouwee!
      
      
        'Ghin icx Haer of en quam ic es u an,
        Ic vuer uut mijne sinnen:
        Als ic u driewerf nuchtere aensie,
        My dunct, ghi sijt die duvelinnee,
        E ende E, die duvelinne!
        Als ic u driewerf nuchtere aensie,
        My dunct, ghi sijt die duvelinnee,
        E ende E, die duvelinne!
      
      
        Heer Danel strec te Romen waert,
        Al in die guede steden.
        Daer ghinc hy voer die paeus staen
        Met also groter oetmoedicheden,
        E ende E, met groter oetmoedichede.
        Daer ghinc hy voer die paeus staen
        Met also groter oetmoedicheden,
        E ende E, met groter oetmoedichede.
      
      
        Hi sprac met groter vuergicheit,
        En met also grooter berouwee:
        'Ic heb ghesondicht seven jaer
        Al met vrou Venis, die valsche vrouwee,
        E ende E, die valsche vrouwe!
        'Ic heb ghesondicht seven jaer
        Al met vrou Venis, die valsche vrouwee,
        E ende E, die valsche vrouwe!
      
      
        'Heb gy ghesondicht seven jaer
        Al met vrou Venis, die vrouwee,
        Soe en moechdi nu noch nummermeer
        Dat aenschin Gods aenschouwee,
        E ende E, dat aenschin Gods aenschouwen!
        Soe en moechdi nu noch nummermeer
        Dat aenschin Gods aenschouwee,
        E ende E, dat aenschin Gods aenschouwen!
      
      
        'Och, mach ic nu noch nummermeer
        Dat aenschin Gods aenschouwen,
        Soe wil ic weer in den berch gaen
        Al by vrou Venis, die valsche vrouwee,
        E ende E, die valsche vrouwe!
        Soe wil ic weer in den berch gaen
        Al by vrou Venis, die valsche vrouwee,
        E ende E, die valsche vrouwe!'
      
    
  