
    
      
        O Edel siele wilt v ontwecken
        En loefthem die v heeft gemaect
        Ende wilt sijn hooghe duecht vertrecken
        Op dat ghi altijt na hem haect
        Om v schiep hi hemel en aerde
        Vier / lucht / water / boomen / en cruyt
        Op dat ghi hem met grooter waerde
        Sout minnen / als sijn liefste bruyt.
      
      
        Al datter leeft / ende is ghescepen
        Vertoont sijn wonderlicke cracht
        Op dat eensdeels soude sijn begrepen
        V groote liefde / ende gheacht
        Nae dat die mensche God hadde verlaten
        Hi heeft hem noch gherepareert
        Ende als vader vol charitaten
        Heeft hi sijn kind gheaccepteert
      
      
        Sijn wonder wilt hi sijn vertoghen
        Sinen volck dat sinen wille bekent
        Hi seyt het is alle mijn verhoghen
        Der menschen kinderen te sijn ontrent
        Hi heeft ons hier comen minnen
        Hi is wt sinen hemel ghedaelt
        Ende heeft ons ghebrocht ten hemel binnen
        Ende heeft ons wter hellen ghehaelt.
      
      
        Salich sijn si die in hem betrouwen
        Hi is ons troost / ons toeuerlaet
        Wij hopen al op sijn aenscouwen
        Hi is der sondaren aduocaet
        Hoe snode wij ter werelt comen
        Van smoeders beenen / die ons ontfaet
        Sijn bloet wascht af ons verdoemen
        Ende een engel ons ooc altijt bi staet.
      
      
        Alle saken ons begheuen
        Als wij comen in die doot
        Mer hi is altoos dat eewich leuen
        Die ons verlost wt alder noot
        Wi nemen hier al ons behagen
        Ende ons begeerte inder tijt
        Maer weynich vreest men dat eewich claghen
        Want dat brengt alte druckighen strijt.
      
      
        Gheselscap / eere / ende feesten
        Daer nemen wi in ons melodie
        Vergetende die hemelsce geesten
        Tgeselscap van Gods ierarchie
        Die moesten wi ghedincken
        Daer ons eewich verbliden licht.
        Daer alle glorie in sal blincken
        Daer ick nu in eynde mijn ghedicht.
      
    
  