
    
      
        Mich heeft een ridder, die waldoen haet;
        Tot geenre tijt hi es gemint,
        Den trouwen goeden hi versmaet,
        Niet hi es ter doecht gezint,
        Tzu der archeit hi hem geeft,
        Node ich hem doget wenschen,
        Want argelist in hem cleeft;
        Alte zelden hi eerlijc leeft,
        Ghelijc den goeden menschen.
        Het sin lude, die mich vragen
        Om des lyven meyen bloet,
        Dar ich niet van in kan gezagen,
        Sint mer die mey gheen vrude doyt.
      
      
        Al zin meynen ist buesheit,
        Sonder doecht is al zin wesen,
        Oec doet hi ongetruwicheit,
        Niement ich hore prisen desen,
        Onreyne gelaet ist hem vast,
        Nemmermeer hi eer bejaecht,
        Daerzu is hi een onwert gast,
        Nergent hi wil spien na rast,
        Hem en ruecht, wie hem beclacht.
        Het sin lude, die mich vragen
        Om des lyven meyen bloet,
        Dar ich niet van in kan gezagen,
        Sint mer die mey gheen vrude doyt.
      
      
        Manheit hait er och begeven,
        Nicht vrom is er bevonden,
        Der goeder wijf haesent zin leven,
        Ghein doget he sprac al sine stonden,
        Hogen name zal he scuwen,
        Nemmermee he staet na lof,
        Den goeden mach wal vor hem gruwen,
        Min dan niet he mint den truwen
        In alre goeden heren hof.
        Het sin lude, die mich vragen
        Om des lyven meyen bloet,
        Dar ich niet van in kan gezagen,
        Sint mer die mey gheen vrude doyt.
      
    
  