
    
      
        Wij willen ons gaen verheffen
        Bouen alle aertsche dinghen
        Ende climmen met onse ghedachten
        Al onder die seraphinen
      
      
        Als wi daer bouen comen
        Wat vinden wi daer bereet
        Met also claren aenscouwen
        Die heylighe driuuldicheyt
      
      
        Die vader toont ons sinen sone
        Die sone den heyligen gheest
        Wat mach ons daer ontbreken
        Van haerder alder feest.
      
      
        Dan coemt der sielen engel
        Ende brengtse al voerden throon
        U Iesu soete bruydegom
        Ende weest nu der sielen loon
      
      
        Dan spreect die moeder tot haren sone.
        Sone ontfangt ons dese bruyt
        Al wt dat dal der tranen
        Is si ghecomen wt
      
      
        Si heeft so veel gheleden
        Bangicheden van binnen
        Dat haer doen was verborgen
        Gheeft haer dat nu te kinnen
      
      
        Dan spreect die God seluer
        Coemt mijn verwaende bruyt.
        Het suchten wt uwer herten
        Heeft mi geweest een soet geluyt
      
      
        Coemt ghi sult ontfangen
        Die croone is v bereyt
        Ghi en sult nu niet meer liden
        Strijt oft eenighe bangicheyt.
      
      
        Ghi en sult nu nimmermeer liden.
        This altemael ghedaen
        Die winter is gheleden
        Den rijm is al vergaen.
      
      
        Die winter is gheleden
        Den rijm is henen ghegaen
        Die somer is ghecomen
        Die bloemkens sijn ontdaen.
      
      
        Dan buycht haer de siele neder
        Met so groter weerdicheyt
        Te louen ende te dancken
        Is si altoos bereyt
      
      
        Ick ben te cleyn te louen
        Den heere van sijnder minnen
        Mer ic beueelt den schonen choor
        Der engelen / der seraphinnen
      
      
        Dan singen alle die maechden
        Den ouer soeten sanck
        Wi hebben den strijt verwonnen
        Des gheuen wi Gode danck
      
    
  