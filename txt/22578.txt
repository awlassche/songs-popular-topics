
    
      
        Och, Licht des hemels schijn,
        Ende alder werelt troost ghemeyn,
        Met Uwer wonden medecyn
        Soe maect mijn hert van sonden reyn!
        U mijn, die sprinct als een fonteyn,
        Mocht ickx een dropelkijn ontfaen,
        Soe waer vertroest al mijn gheweyn,
        Ende al mijn trueren waer ghedaen!
        Soe waer vertroest al mijn gheweyn,
        Ende al mijn trueren waer ghedaen!
      
      
        Noch wil ic houden gueden moet,
        Al ist dat ic ghevallen bin;
        Ic hoep, God sel my gheven spoet,
        Tot doechden ende tot Sinder min.
        Tot Hem soe keer ic minen sin,
        Die werelt wil avegaen.
        Neemt my, Schoen Heer, in Uwer min,
        Al heb ic U ontrou ghedaen.
        Neemt my, Schoen Heer, in Uwer min,
        Al heb ic U ontrou ghedaen.
      
      
        Ic mach wel claghen jammerlijck
        Dat mijn doechden sijn alsoe smal,
        Dat ic Gods beelde suverlijck,
        In my aldus besmetten sal,
        Dat Jhesus minde boven al,
        Daer Hi den doot om woude ontfaen.
        Ic weet, hoe ict Hem dancken sal,
        Van dat guet, dat ons Jhesus heeft ghedaen.
        Ic weet, hoe ict Hem dancken sal,
        Van dat guet, dat ons Jhesus heeft ghedaen.
      
      
        Nu wil ic noch houden gueden moet.
        Al ist dat ic ghevallen bin,
        Ic hoep, God sel my gheven spoet,
        Tot doechde ende tot Sijnder myn.
        Tot Hem soe keer ic minen sin,
        Ic wil my voeghen altehant
        Te leven, Heer, nae Dinen wil:
        Gheeft my nu wijsheit ende verstant.
        Te leven, Heer, nae Dinen wil:
        Gheeft my nu wijsheit ende verstant.
      
    
  