
    
      
        Wy willen ons gaen verheffen
        boven allen aertschen dinghen,
        Ende climmen met onsen ghedachten
        onder die seraphinnen.
        Als wy hier boven comen,
        Wat is ons daer bereyt
        Met also grooter waerdicheit?
        die heilyghe Drievoudicheit.
      
      
        Die Vader gheeft den Soene,
        Die Soen den Heilighen Gheest.
        Och, wat mach ons onbreken
        Van alsoe grooten feest!
        Soe coemt daer sielen enghel
        Ende brentse voer den troen,
        Heer Jhesus, Croen daer maechden,
        Gheeft dese siel haer loen!
      
      
        Die Moeder sprect totten Soene:
        'Ontfant die waerde bruyt,
        Al uut den dael daer tranen
        Is sy ghecomen uut.
        Sy heeft soe veel gheleden,
        Soe groote banycheit,
        Dat in haer was vaerborghen
        Dat gheeft sy nu te kennen'.
      
      
        Dan sprect die Gods Soen selver:
        'Coemt, mijn vaerwende bruyt,
        Uut uwen reynen suchten
        Is mijn een soet gheluyt.
        Coemt, ghi selt ontfanghen
        Die croen is di bereyt:
        Du en seltse niet meer lyden
        Den strijt noch aerbeyt'..
      
      
        'Du en seltste niet meer lyden,
        Tis altemael ghedaen;
        Die wijnter is gheleeden
        Die rijp is wechghegaen.
        Die wijnter is gheleeden,
        Die rijp is wechghegaen,
        Die someer is ghecomen,
        Die bloemmen sijn ondaen!'
      
      
        Dan buycht die siel haer needer
        Met grooter waerdicheit;
        Te loven ende te dancken
        Is sy altijt bereyt.
        Ic byn soe cleyn te loven
        Den Heer van sijnre minnen,
        Maer ic beveel my hier boven
        Ondaer die seraphinnen.
      
      
        Dan volleghen sy alte samen
        Dat soete Lammeekijn:
        Dat is die Gods Soen selver,
        Gheloeft soe moet Hi sijn!
        Sy sijnghen altesamen
        Een ovaersoeten sanck.
        Si sijn ombevlect ghebleeven,
        Des heeft die Gods Soen danck.
      
    
  