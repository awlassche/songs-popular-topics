
    
      
        Het was een maget wtuercoren
        Daer Iesus af woude sijn gheboren
        Dies ben ick vro
        O o o benedicamus domino.
      
      
        Heer Iesus sprac tot Gabriel schoon
        Hi seyde vaert neder wten troon
        Dies ben ick vro.
        O o o benedicamus domino.
      
      
        Al totter stede van nazareth
        Dair woont een maget onbesmet
        Dies ben ick vro.
        O o o benedicamus domino.
      
      
        Groetse mi metten name mijn
        Ende segt dat ic haer kint wil sijn
        Dies bin ic vro
        O o o benedicamus domino.
      
      
        Die engel was een bode goet
        Hi quam neder metter spoet
        Dies ben ick vro.
        O o o benedicamus domino.
      
      
        Te Nazareth al in die stede
        Daer si lach in haer ghebede
        Dies ben ick vro.
        O o o benedicamus domino.
      
      
        Hi seyde / God groet v suuer maghet
        Ghi sijt die Gode seer wel behaghet
        Dies ben ick vro.
        O o o benedicamus domino.
      
      
        Hi wil van v gheboren sijn
        Iesus Christus die meester mijn
        Dies ben ick vro.
        O o o benedicamus domino.
      
      
        Als Maria dat verstoet
        Wert si veruaert in haren moet
        Dies ben ick vro
        O o o benedicamus domino.
      
      
        Ende si sprac hoe mocht ick hem bekinnen
        Want ic noyt man en begheerde om minnen
        Dies ben ick vro.
        O o o benedicamus domino.
      
      
        Die heylighe gheest sal in v comen
        Ghelijc den dau valt op die bloemen
        Des ben ick vro.
        O o o benedicamus domino.
      
      
        Maria weset onuersaecht
        Het is die Gods sone dyen ghi draecht
        Dies ben ic vro.
        O o o benedicamus domino.
      
      
        Iesus heeft v wtuercoren
        Hi wil verlossen dat was verloren
        Dies ben ick vro.
        O o o benedicamus domino.
      
      
        Van allen seere ben ick ghenesen
        De deerne Gods wil ick wesen
        Dies ben ick vro.
        O o o benedicamus domino.
      
      
        Maria viel neder op haer knien
        Den wille Gods moet in mi gheschien
        Dies ben ick vro
        O o o benedicamus domino.
      
    
  