
    
      
        O cranc onseker broosch engien
        Snee of glas als dijn nature
        Niet en sech dit sal ghescien
        Want dune hebs morghen tijt no ure
        Waer vintstu eenighe creature
        Die ghedure
        Jeghen de doot die commen moet
        Al eist so datti hier ghebuere
        Dijns weinschens cuere
        De doot die werpt di onder voet
        O vroylic herte solazelic bloet
        Egidius di sal men claghen
        Ende rauwe draghen
        Tallen daghen
        Ende dijns ghewaghen
        So wie dijns plaghen
        Hem maechs wanhaghen
        Datti de doot so vrouch bestoet
        Maer wat god wille elc neimt vor goet
      
      
        Nemmermeer sone wanic zien
        Dijnre vroylicheit parture
        Musike ende alle melodien
        Minnestu met herten pure
        Nu bestu doot elc vroylic truere
        O avonture
        Du slachts der hebben ende der vloet
        Du gheifs hem tzoet die staen na tzure
        Entu best stuere
        Hem die van aerde minnen tzoet
        O vroylic herte solazelic bloet
        Egidius di sal men claghen
        Ende rauwe draghen
        Tallen daghen
        Ende dijns ghewaghen
        So wie dijns plaghen
        Hem maechs wanhaghen
        Datti de doot so vrouch bestoet
        Maer wat god wille elc neimt vor goet
      
      
        Wie sulre nu dijnre vruechden plien
        Egidius stervelike guere
        Menich edel musisien
        Prees dinen voys ende dijn tenuere
        Nu bidt vor ons want du best vuere
        In schemels duere
        Dat ons god neme in sijn behoet
        Ende dat hier elc also labuere
        Eer therte scuere
        Dat wij ontgaen der hellen gloet
        O vroylic herte solazelic bloet
        Egidius di sal men claghen
        Ende rauwe draghen
        Tallen daghen
        Ende dijns ghewaghen
        So wie dijns plaghen
        Hem maechs wanhaghen
        Datti de doot so vrouch bestoet
        Maer wat god wille elc neimt vor goet
      
    
  