
    
      
        ICk wil mi gaen verbliden
        In Iesus minne soet
        Hi sal mi leeren liden
        In hem vindick alle goet
        Conde ick mi daer toe keeren
        So waer mi wel gheschiet
        Hi soude mi so wel leeren
        Bekennen mijn arme niet
      
      
        Sal ic ter minnen comen
        Ick moet mi leeren steruen
        Natuere eest onghewone.
        Si wil den gheest bederuen
        Mocht ic die minne Gods verweruen
        So waer mi wel geschiet
        Hi soude mi so wel leeren
        Bekennen mijn arme niet
      
      
        Nature heeft mi bedroghen
        Al in dit doncker dal
        Den tijt is mi ontuloghen
        Ick en weet niet waer ick sal
        Ick prise die minne bouen al
        Altoos wat mijns gheschiet
        Hi soude mi so wel leeren
        Bekennen mijn arme niet
      
      
        Wil ick ter minnen comen
        Ic moeste ootmoedich wesen
        Anders soude mi luttel vromen
        Mijn bidden ende mijn lesen.
        Conde ick natuer ghebrengen tot desen
        So waer mi wel gheschiet
        Hi soude mi so wel leeren
        Bekennen mijn arme niet
      
      
        Ick wil mi gaen verliesen
        In Iesus minnen gloet
        Ende God gaen verkiesen
        So mach ick wesen vroet.
        Iesu neemt mi in v behoet
        So wort mi wel gheschiet
        Hi soude mi so wel leeren
        Bekennen mijn arme niet
      
      
        Die minne is ghenadich
        Die al wt Gode groeyt
        Si maect den mensche ghestadich
        In liden in haren moet
        Een herteken dat wt minnen gloeyt
        Hem is so wel gheschiet
        Hi soude mi soe wel leeren
        Bekennen mijn arme niet
      
    
  