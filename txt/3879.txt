
    
      
        EEn edel vrouwe van hoogher aert
        Si heeft mijn herte beuaen
        Och scoonder nye gheboren wert
        Woude si mi te dienste ontfaen
        En dat haer bequaem mocht sijn
        Ic bleue haer met trouwen bi.
        Alle dat leuen mijn.
      
      
        Scoonder wijf ic nye en sach
        Al onder des hemels throon
        Si is die mi vercrigen mach
        Hiernae der enghelen loon
        Och woude si mi ontfaen
        Met haerder ontfermherticheyt
        So waer mijn trueren ghedaen
      
      
        Die vrouwe is so duechdelijc
        Si staet soe vast in mi
        Want si troost mi so vriendelijc
        Ende maect ons van sonden vri
        Si is mijn toeuerlaet
        Altijt als ic in trueren ben
        Gheeft si mi goeden raet.
      
      
        Om haren wil so wil ic gaen
        Ende begheuen mi
        Ende bidden dat si mi bi wil staen
        Ende vertroosten dat herte mijn
        Dwelck is met drucke beuaen
        Om dat ick in mijn ionghe tijt
        Mi nyet en keerde te gode waert.
      
      
        O maget alre maechden vrou
        Ick bid v doer v ootmoet
        Dat ghi ons verwerft met trou.
        Aen Iesum uwen sone goet
        Ghewarigen peys en vrede
        Dat ick met rusten leuen moet
        Hier ende in alle steden
      
      
        O vrouwe der driuuldicheit
        Ick bid v doer ootmoet
        Dat ghi die menichfuldicheit
        Van minen sonden af doet
        Ende dat ghi ter lester vren
        Mijn siele bi v brenghen moet
        Daermen leeft sonder trueren
      
      
        O moeder der bermherticheit
        Siet aen den groten noot
        Die daer so menich mensce lijdt
        Al vanden oerloghe groot.
        Ende verdreuen in swaer verdriet
        En verliesen haer goet so deerlic
        Coemdy hem te trooste niet.
      
      
        Ick bidde allen herten reyn
        Dat si helpen bidden mi
        Mariam die suuerlike fonteyn
        Dat si peys makende si
        Van deser oerloghen groot
        Mochten wi haer hulpe verweruen
        Wij en hadden gheenen noot.
      
    
  