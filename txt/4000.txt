
    
      
        O waerde Iesu wilt mi doch horen
        Dat ick mach beteren mijn misdaet
        Ende staet mi bi in corter stont
        Ic ben met sonden so seer ghewont
        Ende ic moet steruen in corter tijt
        Die doot en mach ic niet ontgaen
        Ende laten die werelt ende haer iolijt
        Aylacy ick en weet niet waer ick sal gaen
      
      
        Van deser werelt moet ic gaen scheyden
        Ende trecken in een ander lant
        Minen tijt hebbe ic so qualijck besteedt
        Met sonden / dat is God bekent.
        Te steruen moet ic mi bereyden
        die doot moet emmer sijn ghedaen
        Ick bid der reynder maget maria
        Dat si mi wil in staden staen.
      
      
        O minnelicke God wilt mijnder ontfermen
        Al ben ic een sondich wijf
        So ghi ontfermde der magdaleenen
        Ende anderen sondaren / die seker sijt
        Ghi hebtse in vruechden seer hoghe verheuen
        Daer bouen in die bliscap groot
        Van al mijn sonden roep ic genade
        Och staet mi bi in mijnder noot.
      
      
        O mensche wilt ghi tot my waert keeren
        Ic sal v gerne in gracien ontfaen
        Hier bouen in mijn ewige glorie
        Sullen v mijn armen sijn ontdaen
        Wildy v van sonden wachten
        En laten die werelt ende alle haren strijt
        Ic sal v so hooghe verheffen
        Hier bouen in mijn eewich rijck.
      
      
        O heere mocht ick daer toe gheraken
        Soe waer mijn herte van sorghen vry
        Dat ick die glorie mochte ghenaken
        Al daer die serephinnen sijn
        Die bliscap is daer also groot
        Men machse bescriuen in gheender wijs
        Die schoonheyt gaet bouen al
        Die daer staet int paradijs
      
      
        O Maria roose bloeme
        Bidt uwen lieuen sone voer mi
        Dat ick sijn aenscijn mach aenscouwen
        Daer bouen daer die engelen sijn
        Als ic van deser werelt sal sceyden
        Want ick en weet tijt noch vre
        Hier om soe wil ic huegelijc liden
        Al wordet mi noch so suere
      
      
        O werelt valscer dan fenijn
        Waer toe hebdy mi ghebrocht
        Ick heb gheleeft na uwen rade
        Mer het is alte mael bedroch
        Ic waende dat eewich soude hebben gheduert
        Nu ben ick gheuallen int svyants strick
        Dat heeft haer valsce genoechte ghedaen
        Aylacy hoe seere rout mi dit
      
    
  