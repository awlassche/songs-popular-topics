
    
      
        MAria saert / van edelder aert
        Een roose bouen alle doren.
        Du hebtste met macht / weder om ghebracht
        Dat langen tijt was verloren
        Doer Adams val / hebt met ghewalt
        Sinte Gabriel voersproken
        Helpt dat niet en wert gewroken
        Mijnre sonden schult / nu wert mijn hulp
        Want gheen troost en is / Daer du Maria niet en bist
        Bermherticheijt te verweruen
        Inden lesten int / v van mi niet en vint
        Als ic sal moeten steruen
      
      
        Maria reyn / du bist alleyn
        Der sondaren troost op eerden
        Daer om v heeft / de eewige wijsheet
        Een moeder laten werden
        Den hoochsten heyl/ die int grote oerdeyl
        Ten ioncsten dage sal richten
        Hout mi in dijnre verlichten
        O weerde vrucht / alle mijn toevlucht
        Heb ick sondaer / aent cruyce bistu maer
        Met sinte Ioannes ghegheuen
        Op dat du mijn / lief moeder wilste sijn
        Bescermt mi in dit leuen.
      
      
        Maria claer / du biste voerwaer
        In groter smerte beuanghen
        Als dine vrucht / in eere ende in ducht
        So scandelijc wert gheuangen
        Doer sinen doot / verwerft mi roose root
        Te beteren hier mijn leuen
        Terstont ben ick ghegheuen
        Met sulcke pijn / ende alder alleyn
        Sonden scult / ben ic v ghedult
        Aen lijf ende ooc aen eynde
        O rose root / dese crancheyt groot
        Wilt corts nu van mi weynden.
      
      
        Maria saert / gemeerdert wert
        In di groot liden en smerte
        Als v kint doot / een spere groot
        Doerstac sijn saechte herte.
        Sijn bloeden sacht / dat crancte dijn cracht
        Mistroost dat dede v sincken
        Men sach Ioannes wincken.
        Gheras hi liep / ende v op hief
        Doen dat sweert / dijn siel doer sneet
        Daer Symeons woerden af ghewagen
        O vrouwe waert / hy leyt int aert
        Des leuens heere beclaghet.
      
      
        Maria weert / als mijn arm siele keert
        Van deser werelt moet sceyden
        So coemt tot mi / ende bescermt ghi
        Op dat mi niet en verleyde
        Die valsce tyran / als ic niet en can
        Sijn duuels list bekinnen
        O Maria doet mi v minnen
        Werpt om mi coen / dijns mantels zoem
        Wanneer dijn kint / rechten wilt
        So toont v ioncfroulike borsten
        Dinen soon Iesu / spreect / gheeft my nu
        Den sondaer die eewige ruste.
      
    
  