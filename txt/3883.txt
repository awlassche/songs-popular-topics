
    
      
        AL dat leeft opter aerden
        So watmen met oogen ansiet
        Hoe groot dat is van weerden
        Ten mach mi verbliden niet
        Voer dat ic come hier bouen
        Tot die vruecht der salicheyt
        Daer die engelen altijt louen
        Die hooghe drieuuldicheyt
      
      
        Claerder dan duysent sonnen
        So blinct daer Gods aenscijn
        Wie sout begripen connen
        Hoe vrolijc dat si daer sijn
        O alle die seraphinnen
        Sij staen daer blidelijck
        Ende alle die Cherubinnen
        Sij louen God alle ghelijck
      
      
        Den dach der salicheyt
        Die is daer op ghegaen
        Met grooter vrolicheyt
        Sal hi daer altijt staen
        Eewelijck sal daer dueren
        Der enghelen lof ende sanck
        Daer en is gheen dach noch vren
        Noch sonnen onderganck.
      
      
        Die straten sijn vergulden
        Die mueren des selfs ghelijck
        Die torren bouen maten
        Sijn schoon ende costelijck
        Die poorten alle gader
        Sij sijn van peerlen fijn
        Hoe schoone wter maten
        Soe moet die werckman sijn
      
      
        Dauid met sijnder herpen
        Hi maect daer groot gheschal
        Dat steden ende dorpen
        Sij moghent hooren al.
        Hy roert sijn soete snaren
        Also hi te doene plach
        Och hondert duysent iaren
        En schijnt daer niet eenen dach
      
      
        Al in des hemels throone
        Och God daer niet en waer
        Om gheender lieden doene
        En wilde ick niet wesen daer
        Inden afgront vander hellen
        Wilde ick veel lieuer sijn
        Met Iesum daer versellen
        Aenscouwen sijn claer aenscijn
      
      
        Noch is daer een soe schone
        Die hemelsche coninghinne
        Met haren lieuen sone
        Regeert si dat ghesinne.
        In al der enghelen choren
        Die heylighen des ghelijck
        Daer toe is si vercoren
        Dat maechdeken suyuerlijck
      
    
  