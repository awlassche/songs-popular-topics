
    
      
        O Ghij die Ihesus wijngaert plant
        Verblijt v op dat soete lant
        Daer ghij toe zijt vercoren
        Die chierheit es onsprekelijc
        Die blijscap onbegrijpelijc
        Die v daer sal ghebueren.
        Die claerheit. vruecht. ure zuuerheit
        Die Ihesus v daer heeft bereyt
        En es v niet te noemen
      
      
        Iherusalem so es zijn naeme
        Vul helicheden scoon bequaem
        Veruult met alle vrueghden.
        Van hier en comt daer niemant in
        Dan die int hart dracht Ihesus min
        En es verchiert met dueghden
        Dus es hij die zijn wijngaert plant
        En nerstich dient hem zeere verlanct
        Om corts bij hem te commen
      
      
        Tsal eewich dueren sonder oude
        Tes scoender vele dat waer van goude
        Verchiert met gulden boemen
        Die clader blincken dan die maen
        De sonne zij te bouen gaen
        Met haren zoeten bloemen
        Van puren goude eist scoen paueyt
        Met zoeten roesen ouerleyt
        Die sullen eewich dueren
      
      
        Och hoe onsprekelike claer
        Dat god daer es v lieue vaer
        Es wonder meer dan wonder
        Hi es die eewich heeft gheleeft
        Ent allen dinghen wesen gheeft
        Daer bouen ooc hier onder
        Vut hem vloeyt alle zoeticheit
        Die haer so verre ende wijde spreit
        Al toots lants guldijn mueren
      
      
        Sijn eewich kint marien soon
        Es daer so wonderlike scoen
        Die dlant v heeft ghewonnen
        Hij sijt daer in dat zoete lant
        Zijns lieuen vaders rechter hant
        Voor alle creatueren
        Die hem aenscout es zo verblijt
        Tien .M. jaer druct hem gheen tijt
        Tes waer diet can versinnen
      
      
        Want die tijt en es daer niet
        Daer nemmermeer en es verdriet
        Van buten noch van binnen
        Men es daer eewich vreen en blij
        Van allen zorghen es men vri
        Daer en mach gheen weelde ghebreken
        Maria es daer conincghin
        Alle reyne maegden haer ghesin
        Die ihesu zijn vercoren
      
      
        Maer zij es bouen al ghemint
        Van tsconinx sone haer lieue kint
        Als balsem onder doren
        So claer scoen frisch en zuuerlijc
        Dat sij daer es in haer kints rijc
        En es niet vut te spreken
        Haer croene blinct wonderlike zeere
        Als guldin lelyen zijn haer cleere
        Gout roosen haer sampielen
      
      
        Recht als die sterren en die maen
        Vander sonnen haer licht ontfaen
        Soe doen van haer die sielen
        Haer roeke gaet bouen alle cruut
        Ende bouen cymbalen haer gheluut
        Ent al tghescal der pipen
        Die borghers draghen al een croon
        Sij singhen dat clinket inden troen
        O zanna alleluya
      
      
        Maer och der maeghden sanc es scoon
        Zij singhen met des coninx soon
        Ende metter maeght Marien
        Hoe dat dat luyt ouer hemelrijc
        Hoe scoen zoet claer en wonderlijc
        En mach gheen mensche begripen
        Haer croon heeft om een rosen crans
        Ende zijn met ihesu anden dans
        En louen sonder merren
      
      
        Dat cranskin heeft so groot virtuut
        Elc roeskin gheeft meerd claerheyts vut
        Dan sonne mane oft sterren
        Gheen cruut op eertrijc es so goet
        Dat rieken mach als tcranskin doet
        Al ware al tcruut vyolen
        Sij hooren ooc dat zoet gheluut
        Comt mijn gheminde zoete bruut
        En rust v in mijn aermen
      
      
        Sij zijn beuaen met Ihesus min
        Als cerubin en cheraphin
        Van grooter lieften sij berren
        Ghelijc der zonnen es haer aenschijn
        Sij volghen tzoete lammekin
        Ghecleet met witten stoelen
        Die inghelen end zielen zijn ghemeyn
        En zinghen blidelic ouer een
        Den coninc vanden troone
      
      
        Lof eer sij v heer van sabaoth
        Almachtich eewich helich god
        Een wesen drie persoenen
        Ghi sijt die eewich hebt gheweest
        Ent hemel aertrijc met v gheest
        Doet vroechdelic iubeleren
        Och tes hem zeere behaechelijc
        Te hoorne van dat zoete rijc
        Die eerbaerlike leuen
      
      
        Ende dienen ihesu ghetrouwelijc
        Sijnen wijngaert plant si bouwelijc
        Die weerelt sij begheuen
        Want als haer tijt hier es ghedaen
        Sal hijse lieflijc daer ontfaen
        Ghelijc die zonne verchieren
        En hebbe so vele niet gheseit
        Dat lant en es noch bat bereyt
        Dan eenich mensche can dincken
      
      
        Plant vri ghij sult daer zijn verblijt
        Maer ziet dat ghi ghestadich sijt
        Hu tijt die naect al enken
        Als v ihesus daer sal ontbien
        V werken sal hij ouer zien
        En na v due dueghden loenen
        Och waerlijc hij es zeere verblent
        Die tijdelijc voer eewich mint
        En wille dit lant vergheten
      
    
  