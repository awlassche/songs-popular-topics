
    
      
        BLiden moet in tegenspoet
        En doet gheen liden wijcken
        Want hijt bekent diet v toe sent
        En sal v niet beswijcken
        Want God altijt de gene troost
        Die sijn beuaen met liden
        Hier om hebt moet in tegenspoet
        Na liden coemt verbliden.
      
      
        Gheen mensche en leeft in deser tijt
        Die liden mach ontganghen
        Al schout hijt met groter vlijt
        Nochtans wort hi gheuangen
        Mer die gecastijt wort in deser tijt
        Ende hem daer in can liden
        Nae dit verdriet dat hem geschiet
        Sal hi noch hem verbliden
      
      
        Hi is gheuaen wil hijt verstaen
        Met liden vast ghebonden
        Die met genoechte soude vergaen
        In swaren val der sonden
        Mer dat verdriet en ghehenget niet
        Dat hi dus coemt in vreesen.
        Maer tegenspoet dat hem gemoet
        Doet hem voersichtich wesen
      
      
        Aldus versint dat hem God mint
        Die hi castijt met liden
        En dloon bekint / ende onderuint
        Wat wil hi dan vermiden
        Hier om met vlijt / angaet den strijt
        Soe moechdy Iesum winnen.
        Want wie wel doet in tegenspoet
        Heeft altoos vrede van binnen.
      
      
        O mensche goet hier om hebt moet
        En wilt gheen liden wiken
        Want niemant en li gelooues mi
        Sonder liden op aertrike
        Hier om verdraecht al onuersaecht
        Ende wilt daer niet op achten
        Wort ghi ghewont in uwen gront
        Ons heere salt v versachten
      
      
        Dat siluer is claer ende openbaer
        Inder scrifturen bewesen
        Dat hem ghemoet groot teghenspoet
        Die Gode bequaem sal wesen.
        Want int ghemeyn den herten reyn
        Wel veel op coemt te liden
        Want die weldaet wert dicwil quaet
        Verkeert in allen siden.
      
      
        Een troostelijck woert heb ick ghehoert
        Dat doet mi vrolijck liden
        Dat God hier loont / ende namaels croont
        Die vromelijcken striden
        Hier om weest vro / doet ooc also
        En laet al ouer ganghen
        Der vruechden croon / int shemels throon
        Suldy daer voer ontfanghen.
      
      
        Der lijdsaemheyt is toegeseyt
        Dat si daer croon sal draghen
        Die dan sijn schult / quijt met verdult
        Die en derf hem niet beclaghen
        Hier om so lijt / een corte tijt
        Ten sal niet langhe dueren
        Want God verblijt / die hi castijt
        Lijdt vrolijck sonder trueren
      
    
  