
    
      
        O Weerde mont
        V suyuer gront
        Heeft God doerwont
        Mocht ick reyn maechdeken bi v wesen
        So waer mijn siele gans ghenesen.
      
      
        O suyuer luecht
        Mids uwer duecht
        Eest al verhuecht.
        Mocht ic reyn maechdeken by v wesen
        Soe waer mijn siele gans ghenesen.
      
      
        O soete dracht
        Die heeft veriaecht
        Des vyants macht.
        Mocht ic reyn maechdeken by v wesen
        Soe waer mijn siele gans ghenesen.
      
      
        O lelie soet
        Doer v ootmoet
        Weest ons behoet
        Mocht ic reyn maechdeken by v wesen
        Soe waer mijn siele gans ghenesen.
      
      
        O roosken root
        Blijft ons bi ter noot
        Als coemt die doot
        Mocht ick reyn maechdeken bi v wesen
        Soe waer mijn siele gans ghenesen.
      
    
  