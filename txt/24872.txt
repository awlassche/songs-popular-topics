
    
      
        Wi willen van den kerels zinghen
        Si sijn van quader aert
        Si willen de ruters dwinghen
        Si draghen enen langhen baert
        Haer cleedren die zijn al ontnait
        Een hoedekijn up haer hooft ghecapt
        Tcaproen staet al verdrayt
        Haer cousen ende haer scoen ghelapt
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
      
        Henen groten rucghinen cant
        Es arde wel sijn ghevouch
        Dien neimt hi in sijn hant
        Als hi wil gaen ter plouch
        Dan comt tot hem sijn wijf de vule
        Spinnende met enen rocke
        Een sleter omtrent haer mule
        Ende gaet sijn scuetle brocken
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
      
        Ter kermesse wille hi gaen
        Hem dinct datti es een grave
        Daer wilhijt al omme slaen
        Met sinen verroesten stave
        Dan gaet hi drincken van den wine
        Stappans es hi versmoort
        Dan es al de werelt zine
        Stede lant ende poort
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
      
        Met eenen zeeuschen knive
        So gaet hi duer sijn tassche
        Hi comt tote zinen wive
        Al vul brinct hi sine flassche
        Dan gheift soe hem vele quader vlouke
        Als haer de kerel ghenaect
        Dan gheift hi haer een stic van den lijfcouke
        Dan es de pays ghemaect
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
      
        Dan comt de grote cornemuse
        Ende pijpt hem turelurureleruut
        Ay hoor van desen abuze
        Dan maecsi groot gheluut
        Dan sprincsi alle al over hoop
        Dan waecht haer langhe baert
        Si maken groot gheloop
        God gheve hem quade vaert
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
      
        Wi willen de kerels doen greinsen
        Al dravende over tvelt
        Hets al quaet dat zi peinsen
        Ic weetze wel bestelt
        Me salze slepen ende hanghen
        Haer baert es alte lanc
        Sine connens niet ontganghen
        Sine dochten niet sonder bedwanc
        Wronglen wey broot ende caes
        Dat heit hi al den dach
        Daer omme es de kerel so daes
        Hi hetes meer dan hijs mach
      
    
  