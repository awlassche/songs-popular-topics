
    
      
        Wat nieus moet ick u verclaren,
        Hoort toe, hier doch op let,
        Hoe dat met groot beswaren
        Worden ghebracht int Net,
        Die Landen ende Steden
        Van Westerlant minioot,
        Boven haer gherechticheden,
        End old Privilegien goet.
      
      
        Sijnt niet seltsame Plaghen
        Over de Landen vermaert,
        Dat sy connen verdraghen
        Der vreemder Natien aert
        Die haer doch gheensins meenen,
        Dan soecken met ghemack
        Die Landen te vercleenen,
        Ende vullen haren sack.
      
      
        Een swart grilken sietmen loopen
        Als een Meerkat seer snel:
        Veel goets schrapt hy te hoopen,
        Hy heeft der Jonghen veel:
        Seer rijck meynt hyse te maken
        Al met der Edelen goet,
        Hy salter noch al laten,
        Daer toe den swarten Hoet.
      
      
        Haer natuerlicken Heere
        Met menighen vromen Man,
        Hebben sy met groot oneere
        Ghedaen al inden Ban:
        Om dat sy recuseerden
        Te volghen Babels raet,
        Ja veel liever begeerden
        Van hen te worden ghehaet.
      
      
        Hierom zijn sy verbolghen
        En soecken met listen fier
        Den selvighen te vervolghen
        Ende bringhen in dangier:
        Veel Weduwen sy maken,
        Met menighen Weesken saen:
        Sijn dit oprechte saken,
        Gheve ick u te verstaen?
      
      
        Een vreemden Portugyse
        Van herten obstinaet,
        Die weet de rechte wijse
        Te volghen Babels raet:
        Om desen te behaghen
        Poocht elck hem nacht en dach,
        Aensiende Vrient noch Maghen,
        Ist niet een groot gheclach?
      
      
        Hy maect die arme luyden
        Met Schattinghen seer groot
        Tot op haer naeckte huyden
        Seer arm, naeckt ende bloot:
        Nu dit, nu dat, hy maket,
        Al tot der Armen last:
        Na ghelt ist dat hy haket,
        Op de Ghemeynte weynich past.
      
      
        Voorts heeft hy tsijnder vromen,
        Een swaer Impost bedacht,
        Om welcker voor te comen
        Mennich Heldt heeft ghetracht,
        Dan hoe ist haer verganghen?
        Na der Tyrannen aert,
        Den eenen wordt ghevanghen,
        Den anderen seer beswaert.
      
      
        Ist niet om te beclaghen,
        Dat menighen Edelman,
        Tot des Tyrans behaghen
        Tlandt brenghen inden Pan
        Hoewel sy wel bet weten,
        Ghelijck een Raedtsheer fel
        Juu Deeckema gheheeten.
        Hy mach sich schamen wel.
      
      
        Riuerdt Roorda sonder Siele
        Is oock een fijner quant:
        Hy heeft bracht inne wijele
        Die landen van Vrieslant,
        Met dijcken tsijner baten,
        Noch is hy niet versaet,
        Den Impost, wilt dit vaten,
        Hem oock seer wel aenstaet.
      
      
        Noch isser eenen Heere H.O.
        Hy mach sich schamen wel,
        Tis weynich tsyner eeren,
        Hy speelt so menighen spel,
        Hy can sich oock wel draghen
        Recht of hy ware vrom,
        Maer sulcke listighe laghen,
        Comen ten laetsten om.
      
      
        Noch moet ick vertellen
        Van eenen Appeltoyt,
        Die gaet die Landen quellen,
        Wel hoorde sulckes oyt:
        Hy can seer haest verschieten
        Groote sommen ghereet
        Het moet Godt eens verdrieten
        Hy drinckt der Armen Sweet.
      
      
        Den Hypocrijtschen Beyma
        Can ick vergheten niet,
        Hy volghet oock den anderen na,
        Te helpen int verdriet
        Den armen Ondersaten
        Sijns Vaderslant plaisant,
        So hy niet wil af laten,
        Het wert hem zijn een schant.
      
      
        Hier dient oock niet vergeten
        Den Edelen Lauka de Boo,
        Met eenen quaet vermeten:
        Sijn Swagher Douwe Roo,
        Het zijn seer fijne Clercken,
        Oock Espelbach, verstatet wel,
        Den Impost thelpen stercken
        Dunckt haer een goeden spel.
      
      
        Noch isser eenen Olden,
        Hette al inden Prill,
        So hy recht sien solde
        Hem was van doen een Brill,
        Hy wil so gheerne volghen
        Als eenen olden door
        Den Coronel verbolghen,
        Steit oock den Impost voor.
      
      
        Noch sietmen eener rijden,
        Als eenen Koe te Peert,
        Hy moetter met om lijden,
        Hy brult, hy fantizeert.
        Veel quaets heeft hy bedreven
        In synen Grietteny,
        Den Impost daer beneven
        Staet hy seer troulick by.
      
      
        Hier dient oock niet vergheten
        Een vanden Hoopluy coen:
        Een Edelman gheheeten
        Rievick, een mal Caproen:
        Hy dient, om eyghen bate
        Teghen zijn Vaderslant:
        Den Impost, wilt dit vaten,
        Doet hy oock onderstant.
      
      
        Men moet oock niet vergeten
        Twee van het jonck ghespuys,
        Ghebroeders hooch vermeten,
        Comende vaeck opt huys:
        Het is hen lief te hooren,
        Mes amys nu comet hier,
        By mynen Dochters vercoren,
        Daer maectmen goeden chier.
      
      
        Moersmallert mochte meenen,
        Dat hy vergheten zy,
        Met synen langhe beenen,
        Hy moet hier mede by:
        Noch een quaet van manieren,
        Meynert Liklis, verstaet mijn sangh,
        Ende Jacob Cruydeniere
        Die hevet den ontfangh.
      
      
        Dit zijnse die sick romen
        Die Notabelste te zijn,
        Oock die treflickste sonder schromen
        Van alle den Adel fijn
        In die Westvriestsche Landen,
        Tsy u voorwaer gheseyt,
        Het wert hen zijn een schande,
        Al wast haer noch so leyt.
      
      
        Thof dient oock niet vergheten,
        Tzijn doch Ja Broeders al,
        Den Coronel vermeten
        Dwincktse in groot ghetal:
        Ouy Monseur, te segghen,
        Sijn sy seer haest bereyt,
        Den Impost aen te legghen
        Al waert Westvrieslant leyt.
      
      
        De Bisschop metten synen
        Behoorde hier oock wel by;
        Hoewel sy heylich schijnen,
        Ist niet dan huychlery:
        Die Godes Woort beminnen
        Worden van hen vervolght:
        Wat moghen sy versinnen,
        Dat sy zijn dus verbolght?
      
      
        Solde ick hier vertellen
        Gerrit Wibens en Syoert Sepkijs al,
        Ick waer van doen ses vellen
        Te bringhen int ghetal:
        Die wel quaet hebben ghesproken
        Al van den Prins seer excellent,
        Het wert noch eens ghewroken
        Sy sijn doch wel bekent.
      
      
        O ghy edele Staten
        Des Landes van Vrieslant,
        Wilt eens te rechte vaten
        Wel nu is u Vyant,
        Die u soeckt te beschermen
        Van sulcken Slaverny:
        Ofte die u verderven,
        Dat bid ick, segghet my?
      
      
        Laet doch die Stadt van Neerden
        U een exempel zijn,
        Oock Rotterdam van weerden,
        Met die Stadt Haerlem fijn:
        Antwerpen vast van Mueren
        Ist wel gheworden waer,
        En Zutphen u Nabueren
        Ghevoeltet oock eenpaer.
      
      
        Doet doch eens op u ooghen,
        End siet die saecken in,
        Eer ghy voorts wort bedrooghen,
        Ende raeckt in meerder pijn:
        Neemtse aen die u beminnen,
        Slaet af die u benijdt,
        So ghy u recht besinnen,
        Het is nu meer dan tijt.
      
      
        Prince, ghy Vriesen aensiet
        Uus Olders daden schoon,
        Hoe sy als Helden met vliet
        Pleghen te strijden coen:
        Wilt eens de Tyrannen wreede
        Van u drijven verbaest,
        So hebdy Pardoen ghereede
        Van onsen Prince haest.
      
    
  