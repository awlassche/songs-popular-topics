
    
      
        LAet ons tesamen
        Nu alle verbliden
        Want tot onser vramen
        Tot desen tiden
        Gheboren is dliefste kint daer dach op daecht
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Thoochste beuel
        Der godheyt oueruloedich
        Ontfinck seer snel
        Maria ootmoedich
        Ende baerde Iesum haer kint onuersaecht.
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Wt svaders macht
        Is ons ghegheuen
        Op den kerstnacht
        Ons steruen / ons leuen
        Dies thelsche conroot gheheel is nu gheplaecht
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Int eertsche beuanck
        Hier int dal beneden
        Als mensche cranck
        Voer ons heeft gheleden
        Veel nijts / daerna vanden ioden beclaecht
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Aent cruycen hout
        Om onse sonden
        Dit kindeken stout
        Ontfinck vijf wonden
        Ende heeft om onse schulden die doot ghewaecht
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Den bitteren doot
        Om ons ghestoruen
        Die gramschap groot
        Sijns vaders verworuen
        Ende heeft het sondich werc van ons gheuaecht
        Het heeft god drieuuldich also behaecht
        Lof / danck / ghemeene doet
        Den kindeken cleene soet
        Ende eert Maria sijn moeder ende maecht
        Ende eert Maria sijn moeder ende maecht
      
      
        Maria princersse
        Van gratien moeder
        Weest ons troostersse
        Voer ons behoeder
        Int eynde / voer v kint ons vane draecht
        Dat onse siele van hem mach sijn behaecht
        Lof / danc / ghemeene doet
        Den kindeken cleene soet
        Ende eert Maria sijn moeder ende maecht.
        Ende eert Maria sijn moeder ende maecht.
      
    
  