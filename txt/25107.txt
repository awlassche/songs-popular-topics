
    
      
        Die vader inder ewicheit
        Die heeft van minnen der menscelicheit
        sinen enigen sone gesant van bouen
        Daer om soe helpten my alle louen
      
      
        Hy sprac totten engel gabriel
        Doet my een bootscap ende sijt snel
        Tot maria in eertrijc
        Gruetse my seer ende ootmoedelijc
      
      
        Gruetse my seere in al den name mijn
        Ende segt haer dat ic wil sijn
        Geboren van haren reynen liue
        Nochtan soe salsi maget bliuen
      
      
        O vader heere wat ghy gebiet
        Des en willic laten niet
        Die bootscap die is wel bewaert
        Ic vaerse doen met snelre vaert
      
      
        God gruetu ouer scone maghet
        Sijt vrolic ende niet versaget
        Want ghy sijt tot deser tijt
        Bouen allen vrouwen gebenedijt
      
      
        V mach te moede sijn herde wel
        Ic ben die engel gabriel
        Van gode ben ic tot v gesent
        Als dat ghy ontfaen sout een kint
      
      
        Ontfaen suldi met deser spraken
        Sonder toe val van anderen saken
        Ende dat kint sal ihesus heeten.
        Dit hebben voerseit die propheten
      
      
        Scoen bode vanden paradijs
        Hoe geerne soudic werden wijs
        Hoet wesen mocht ende oec gescien
        Dat wonder en wert nie gesien
      
      
        Noch gehoort noch oec gelesen
        Dat een maget soude moeder wesen
        Want ic doch noeyt by man en quam
        Des gelijc voerwaer ic noeyt en vernam
      
      
        O scone bode ic seggu dat
        Ic hebbe minen heer minen god
        Gelooft te houden reynicheit
        Daer toe benic altoos bereit
      
      
        Maria blijft sonder ontsien
        Dit sal emmer aldus gescien
        Die heilige geest sal v omvaen
        Van hem suldi dit kint ontfaen
      
      
        Ghy sult des kints dat seggic me
        Genesen sonder enich wee
        iegen den natueren sede
        Dat noeyt vrouwe van kinde en dede
      
      
        Maria blijft sonder vreesen
        Ghy sult sijn salige moeder wesen
        En hy v kint ende daer toe godt
        Maria dits gods gebodt
      
      
        Scoen ingel na dat ic v sie
        Gods wil altijt in my gescie
        Minen dienst altijt te sijnder eeren
        Siet hier die dienst maget ons heeren
      
      
        God heeft my vaderlic versien
        Na dinen woerde moet my gescien
        Tot nv was hy die vader mijn
        Nv salic sijn die moeder sijn
      
    
  