
    
      
        Wie wil hooren een goet nieu liedt,
        Hoort toe ick sal u singhen,
        Al wat voor Alckmaer is gheschiet,
        Hoort toe na mijn bediet,
        Ick sal u lieghen niet,
        Het zijn also vremde dinghen.
      
      
        Don Frederick die wreede Tyran,
        Met al zijn Spangiaerts end gheschoren,
        Zy quamen daer voor Alckmaer an,
        Sy meynden in te gaen,
        Maer sy moesten buyten staen,
        Haer mening was verlooren.
      
      
        De Borghers van Haerlem hy me brocht,
        Mosten doen Pionieren,
        Sy zijn daer also wel besocht
        Sy haddent niet ghedocht,
        Met de doot elck meest becocht,
        Het was quaet avontuere.
      
      
        Den xviij. Septembris wilt verstaen
        Ontrent vier uren,
        Met metale stucken wel ghelaen,
        Al om te schieten saen,
        Alckmaer heeft haer ontfaen,
        Dat syt moesten besueren.
      
      
        Met thien duysent mannen quamen sy rat,
        En meenden Alckmaer te beslechten,
        Schooten daer so dapper aen deen zijde plat
        Sy maeckten aldaer een gat,
        Menighe Spangiaert aentrat,
        Om Alckmaer te bevechten.
      
      
        Een Brug hadde sy gemaeckt seer wel,
        Om over de Gracht te loopen,
        Maer sy ginck te gronde also snel,
        Sy was te cort, hoort mijn vertel,
        De Borghers als Leeuwen fel
        Smeten haer doot met hoopen.
      
      
        T'kermen en krijten was so groot,
        Al vande Papen knechten,
        Drie groote Heeren daer bleven doot,
        Bossu dat seer verdroot,
        Hy creech oock selfs eenen schoot
        Hy stont wel als den slechten.
      
      
        Wel hondert sachmen daer bloen,
        Die ghequest en doot bleven
        De Vroukens waren daer also coen,
        Van Pick en Teer maeckten sy hoen
        Al om de Spangiaerts hals te doen,
        Hoe waren sy doen verheven.
      
      
        Aldus worden sy voor Alckmaer gheloont,
        Wilt dit doch wel onthouwen,
        Met bernenden hoepen werden sy ghecroont
        Denckt hoet haer heeft verschoont:
        Ghy steden u macht me thoont
        Daer sy comen te benouwen.
      
      
        Sy waren metten buyt niet wel te vreen
        Die sy voor Alckmaer creghen,
        Men sachse tot de billen doort water treen
        Seer diep wast tot allen steen,
        Nochtans moesten sy gaen heen
        Met haer gheschut waren sy verleghen.
      
      
        Wy Borghers van Alckmaer jonck end out,
        Willen God dancken en loven,
        Dat hy ons heeft verlost vanden vyanden stout,
        Die ons hadden seer benout,
        Hy heeft haer also verflout,
        Dat sy wech zijn ghestoven.
      
      
        Lof Prince God onse Vader goet,
        Door Christum uwen Sone ghepresen,
        Wy bidden u wilt ons noch bewaren soet,
        Voor dit spaensche ghebroet,
        Neemt ons in u behoet,
        Wilt ons beschermer doch wesen.
      
    
  