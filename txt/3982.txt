
    
      
        MAria maghet schoone
        Maghet in alder tijt
        Ghi sijt vrou vanden throone
        In alder werelt wijt
        Ghi sijt oock een fonteyne
        Beurijdt van sdraecx fenijn
        Beurijdt van sdraecx fenijn
        Ick bid v maghet reyne
        Wilt mijns ghenadich sijn
      
      
        Ghi sijt die schoonste bloeme
        Di ye wert voort ghebrocht
        Die ons vercreech den soene
        Al was hi dyer ghecocht
        O roose sonder doren
        O soete medicijn
        O soete medicijn
        Ick heb v wtuercoren
        Wilt mijns ghedachtich sijn
      
      
        O schoone morghen sterre
        Thoont v bermherticheyt
        Van v ben ick so verre
        Doer mijn misdadicheyt
        Vol drucx / ende ooc vol rouwen
        So is dat herte mijn
        Soe is dat herte mijn
        O vrouwe van allen vrouwen
        Wilt mijns ghenadich sijn
      
      
        Princesse ende keyserinne
        Ghi sijt Gods schoone bruyt
        Ghi sijt die ick beminne
        Want groot is v virtuyt
        Daer om wilt mi beraden
        In minen lesten termijn
        In minen lesten termijn
        Och moeder der ghenaden
        Wilt mijns ghedachtich sijn
      
    
  