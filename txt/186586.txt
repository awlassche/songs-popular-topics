
    
      
        Het vaderland is door den vijand bezet,
        De vrijheid wordt onderdrukt.
        Maar de drukker heeft toch aan de bokken gezet
        En het woord van de vrijheid gedrukt.
      
      
        Hij sprak, toen zich niemand meer dorst te uiten,
        Want overal sloop het verraad:
        Het woord van de vrijheid is niet te stuiten,
        En ik rust niet, voordat het er staat.
      
      
        En toen de eerste van hen was gevat,
        Trad dadelijk de tweede naar voren.
        Toen de derde zijn leven gegeven had,
        Sprak de vierde: het is niet verloren.
      
      
        Het lood, dat de vijand verschoot in kogels
        Maakten zij tot de stem van het land.
        Uit de schuilplaats vlogen de vrije vogels
        Van de strijdende geuzenkrant.
      
      
        Wie voor het leven der vrijheid vecht
        Voert een strijd die moet voortgezet.
        De salvo's knalden. Zij stonden recht.
        En hun leege plaats werd bezet.
      
      
        In Nederland is zoo lang men zich heugt
        Het woord van de vrijheid gehoord.
        Wie vielen herrijzen in eeuwige jeugd
        Met de vrijheid van het woord.
      
    
  