
    
      
        Wy wilt hoeren een nieu liedt
        Dat hier sintruyden es gheschiedt.
        Van desen nieuwen doctooren
        Dat sal ic v nv laten hooren.
      
      
        Doctor lap dy was vernaempt
        En clercks als meester onbescaempt.
        Doctor anglus dede die lessen
        En doctor nigri een van sessen.
      
      
        Bybels postillen ghefalseert
        Die seuen parochianen vals vermeert.
        En ander valscher boecken
        Dy leerde sy in allen hoecken.
      
      
        Veel scrifturen bringhen sy van als
        Seer soet mer dinde is vol regals.
        Waer mede sy dicwils lighen
        Om slechte menschen te bedrighen.
      
      
        Veel volcx soe creghen sy tot haer
        Hun valsche leeringhe quam openbaer.
        In hoecken soe ghinghen sy preecken
        Ende oeck in velden tes ghebleecken.
      
      
        Dy bischop sandt een mandament.
        Aen dy heeren vander stadt seer wys bekent.
        Dat sy souwen toesien met listen.
        En verdryuen al dees caluisten.
      
      
        Op Machiels dach quam een groot geluyt.
        Dat sy allen mosten ter porten wyt.
        Sintruyden vander stede.
        Daer in hadden sy seer quaden vrede.
      
      
        Sy en waren noch niet seer versaecht.
        Al waren sydus in die iaecht.
        Nae spiers ghinghen sy loepen.
        Hun goet mosten sy vercoepen.
      
      
        Sy brochten van daer een groot ghebodt.
        Metten heeren hilen sy noch hunnen spodt.
        Als sint hubrecht blies synen horen.
        Doen gauen sy den moet verloren.
      
      
        Doen mosten sy wt al metter haest.
        Van hertten waren sy seer verbaest.
        En verliten vrinden en maghen.
        Nochtans en derffmense niet beclaghen.
      
      
        Sy brochten hun seluen in dit verdriet.
        Hier mede soe sluyt ic nv myn liet.
        Veel quade netten sy spreyden.
        Om slechte menschen te verleyden.
      
    
  