
    
      
        TOt groter weerdicheyt
        Der hemelscher coninghinnen
        Soe wick sonder verbeyt
        Een lof nu gaen beghinnen.
        Sy heeft ons allen verblijt
        Lof si haer inden throone
        In alle die werelt wijt
        En was noyt gheen so schoone.
      
      
        Om die sonden van Adam
        So waren wij al in liden
        Tot dat dese maghet quam
        Lof si haer tot allen tiden
        Want si heeft ons beurijdt
        Al vander helscher woone
        In alle die werelt wijt
        En was noyt gheen so schoone.
      
      
        Hoe mach eenich mensche sijn
        Alsoe ontsint van binnen
        Die niet en dient dit maechdekijn
        Dat daer is vol van minnen
        wie haer begeert tot eenige tijt
        Si helpt hem sonder hoone
        In alle die werelt wijt
        En was noyt gheen so schoone.
      
      
        Si is edel ende rijcke
        Ende schoon bouen alle vrouwen.
        Men vint niet haers ghelijcke.
        Aen haer staet mijn betrouwen
        Alle schoonheyt deser tijt
        En is hier niet een boone
        In alle die werelt wijt
        En was noyt gheen so schoone.
      
      
        Minen troost al aen haer staet
        Si heeft een minnelijc wesen
        Een ioncfroulijck ghelaet
        Alle druck can si ghenesen.
        Al in des hemels iolijt
        Draecht si een gulden croone
        In alle die werelt wijt
        En was noyt gheen so schoone.
      
      
        Van vrouwen men wel leest.
        Die schoon waren wtghenomen
        mer voer haer is gheen geweest
        Oft na haer en sal geen comen
        Haers ghelijcke / dyes seker sijt
        Alsoe ick wel bethoone
        In alle die werelt wijt
        En was noyt gheen so schoone.
      
      
        Laet ons dan hooghelijck
        Dienen dese maghet puere
        Inden hemel oft in aertrijcke
        En was nye sulcke creatuere
        Op dat wi na dit ouerlijt
        Haer moghen hebben te loone
        In alle die werelt wijt
        En was noyt gheen so schoone.
      
      
        O minnelike maecht
        Beminde Gods vriendinne
        Mijn hert al tot v draecht
        Ghi sijt mijn liefste minne
        O Maria ghebenedijt.
        Bidt voer mi uwen sone
        In alle die werelt wijt
        En weet ick gheen so schone.
      
    
  