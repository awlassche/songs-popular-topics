
    
      
        Laet ons hier beneden
        Den tijt wel besteden
        In dit aertsche dal /
        Soo sullen wij in vreden
        Inden hemel treden /
        Alst Godt believen sal.
        Heere haelt my toch tuys
        Heere haelt my toch tuys
        De werelt is mij een cruys /
        Waer ick henen keere
        Het isser al confuys.
      
      
        Waer is den tijt ghevaeren
        Dat wij al tsamen waeren
        In liefden en accoort:
        Wij en zijn nu alle gaere
        Niet int openbaere
        Dan twist ende discoordt.
        O Heer haelt mij doch thuys /
        O Heer haelt mij doch thuys /
        De werelt es mij een cruys /
        Waer ick henen keere /
        Het isser al confuys.
      
      
        Wy mogen al wel weenen /
        Oudt / ionck / groot ende cleyne /
        Over desen droeven tijt /
        Want wij int ghemeene/
        Int gheselschap oft alleene
        Niet en hooren dat ons verblijt.
        O Heere haelt mij toch thuys.
        O Heere haelt mij toch thuys.
        De werelt is mij een cruys /
        Waer ick henen keere /
        Het isser al confuys.
      
      
        O alderliefste Heere /
        Waer is die goddelijke eere /
        Diemen u te doene plach.
        Want men nu niet meere
        Dies mijn herte mij breect van zeere
        Uwen dienst hier doen en mach.
        O Heere haelt mij toch thuys/
        O Heere haelt mij toch thuys/
        De werelt is mij een cruys /
        Waer ick henen keere
        Het isser al confuys.
      
    
  