
    
      
        Ick heb gheiaecht al mijn leuen lanc
        Al om een ioncfrou schone
        Die alder soetste wijngaert ranck
        Die is in shemels throone
        Si es met engelen also omset
        Ic en can daer niet bi comen
        Dat hebben mijn sonden belet
        Dies wil ick my ontvromen
      
      
        Ick ben verdwaelt in deser nacht
        Die werelt heeft mi bedroghen
        Ghenoecht heb ick soe seere gheacht
        Mijn waen heeft mi ghelogen.
        Rijcheyt en eere heb ic bemint
        Ende ydelheyt vercoren
        Al iagende ben ic dus verblint
        Ende heb minen wech verloren
      
      
        Ick wil op staen / this meer dan tijt
        Ende hem soecken alleene
        Der maghet sone ghebenedijt
        Iesus yst die ick meene
        Hi is den wech alsmen verclaert
        Ick wil mi tot hem keeren
        Den rechten wech ter maghet waert
        Sal ick aen hem leeren.
      
      
        O Iesu heere nu bid ick dy
        Al wt mijns herten gronde
        Van sonden wilt mi maken vry
        Nu ende tot allen stonden
        Laet mi die waerde moeder dijn
        Met suyuerheyt aenscouwen
        Doer haer wilt mijnder ghenadich sijn
        Want mi mijn sonden rouwen.
      
      
        Der enghelen vrouwe wilt op mi slaen
        V ontfermhertighe ooghen
        Ick heb so swaerliken misdaen
        Dus lijdt mijn herte dooghen
        Ghi sijt des sondaers toeuerlaet
        Ende onderstant der armen
        Ghi sighet daert al aen staet
        Wilt v doch mijnder ontfermen.
      
      
        Vrienden / maghen / ende schat
        Die willen me beswijcken.
        Scrifture bewijst wel dat
        Ic moet van haer gaen strijcken
        O moeder Gods wilt mi bi staen
        Als ick sal moeten steruen
        Want elck sal loon na wercken ontfaen
        Wilt mi ghenade verweruen
      
      
        Och die dit liedeken eerstmale sanck
        Was seer ghequelt van binnen
        Sijn vleesche heeft hem ghemaect so cranck.
        Dat hi was flau van minnen.
        Iesus dranc den bitteren dranc
        Aent cruys om smenschen leuen
        Bescermt ons van den helscen stanc
        Ende van dat eewich beuen
      
    
  