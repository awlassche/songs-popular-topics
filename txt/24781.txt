
    
      
        Ich sach in enen rozengaerde
        Van sconen bloumen maken eenen hoet
        Die gaf een wijf van reinen aerde
        Enen ouden grisen man die bi haer stoet
        Totem so sprac dat beilde zoet
        Here ic hebbe u in rechter waerde
        U eyghin vry
        So gevic mi
        Mettien sprac hi
        Des dankic di
        Hi sat daer bi
        Met sinen langhen baerde
      
      
        Langher doe ic niet ne spaerde
        Ic groete dat wivelic beilde goet
        Scaemte in haer doe meest verbaerde
        Si sprac vilein mi dinct dat ghi mesdoet
        Doet van den bloumen uwen voet
        Maect u van hier ende gaet uwer vaerde
        Dat wijflic scijn
        Was eighin zijn
        Des hadde ic pijn
        Int herte mijn
        Hi gaf enen grijn
        Des mi de zin verzwaerde
      
      
        Ic sprac mi wondert scone vrouwe
        Wat ghi versiet an desen kerel out
        Minne ende jonst in rechter trouwe
        Salic u gheven zelver ende gout
        So gaf mi orlof menichfout
        Mi dert seit soe dat ic u scauwe
        Laet mi allein
        Mettem ghemein
        Sijn trauwe es reyn
        Sijn ontrauwe clein
        U ja es nein
        Alsulc ic gein ghelauwe
      
      
        Ghestadich hout hi herte ende zinne
        Sijn duecht verchiert sijn anscijn scoon
        Hier omme eist recht dat icken minne
        Den hoet ende ic dat es sijn loon
        Hu minne es hoon ghi sijts ghewoon
        Dus willic houden dat ic kinne
        De kerel grijs
        Was haer amijs
        Na haer avijs
        Haddi den prijs
        De vrauwe jolijs
        Die nammen bi den kinne
      
    
  