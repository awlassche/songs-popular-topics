
    
      
        HOe lustelijc is ons dat hemels foreest ontdaen
        Daer alle hemelsche lammerkens gaen ter weyden
        Met soeten vruchten is dyen boomgaert ghestaen
        Mijin siele gaet v daer vrolijck in vermeyden.
      
      
        Van alsoe schoonder verwen van also soeter locht
        Is dat prieel verciert van binnen
        Mijn siele / want ghi verlangen daer na hebt
        In hogher begeerten / in also vieriger minnen
      
      
        In dit prieel is een fonteyne ghestaen
        Si is te mael van also soeten smaken
        Het is den leuendigen borne der ghenaden
        Wt haer vloeyt ons den dauwe der charitaten.
      
      
        Wt deser fonteynen vloeyt garnaet der soeticheyt
        Ende gaet bouen alle aertsche smaken
        Dat is dat ghewonde herte des brudegoms mijn
        in hem so sette ic alle mijn vermaken
      
      
        Och dese fonteyne si is van soeter aert
        Men en canse gheblusschen noch nemmermeer ghesluyten
        Si heeft in haer den edelen wijn bastaert
        Si oueruloeyt alle vijf die conduyten.
      
      
        In dit foreest soe is een wilt gheiaecht
        Op eenen een horen in dese soeten dale
        Het heeft gheuangen een ionge suyuer maecht
        Ghesloten in haerder maechdelijcker sale.
      
      
        Och die met dese maecht spaceren mochte gaen
        In dat prieel van louelijcken prisen
        Sijn hertken dat waer met melodien beuaen
        Al door tghebruycken vanden paradise.
      
      
        Al waerse mine dese gulden werelt root
        Dat en conde mijnder sielen niet versaden
        Dat luyter eens te crighen is swaer
        O Iesu heere ne gheeft mi v ghenaden.
      
    
  