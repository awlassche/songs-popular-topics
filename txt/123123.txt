
    
      
        Het voer een visscher visschen
        So verre aen ghenen Rijn,
        Hi en vant daer niet te visschen
        Dan een huebsch maechdelijn.
      
      
        ‘Och visscher, seide si, visscher,
        Waert toe dracht ghi uwen moet?’
        - ‘Al totter huebscher deerne,
        Dat dunct mi wesen goet.’
      
      
        Och visscher, seide si, visscher,
        Wat visch hebt ghi ghevaên,
        So verre aen gheen groen heide
        Daer is goet visschen gaen.’
      
      
        - ‘Aen gheender groene heide
        Daer leit die coude snee,
        Daer vriesen mi handen ende voeten,
        Mijn hooft doet mi so wee.’
      
      
        - ‘Vriesen u handen ende voeten,
        Doet u u hooft so wee,
        So gaet al inder stoven,
        Daer en vrieset u nimmermeer.’
      
      
        Mer doen die lose visscher
        Al in der stoven quam,
        Doen bestont hi haer te vraghen
        Na haren getrouden man.
      
      
        ‘Wat hebt ghi mi te vraghen
        Na minen getrouden man?
        Mijn man is al in der kerken,
        Hi bidt Gods heilighen an.’
      
      
        - ‘Is u man in der kerken,
        Of in den coelen wijn,
        So laet ons eten en drincken,
        Ende laet ons vrolijc sijn!’
      
      
        Mer doen si saten ende aten,
        Doen quam haer eighen man,
        Doen docht die lose visscher:
        Hoe come ic nu van dan?
      
      
        Dat vrouken was behendich,
        Si goot haer vischsop uut,
        Doen spranc die lose visscher
        Ter hoochster vensteren uut.
      
    
  