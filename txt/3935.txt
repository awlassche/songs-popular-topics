
    
      
        DIe mensch is seer dom ghesint
        Die eenich dinc ter werelt mint
        Ende rust op creatueren
        Der weerelt blischap en is niet dan wint.
        Si loont met eewich trueren
      
      
        So wie dat aertsche minne draecht
        Die sie wel toe wat hi iaecht
        Dat hem na niet en rouwe
        Si heeft mi somtijts oock wel behaecht
        Maer ick en vantse noyt ghetrouwe.
      
      
        Der werelt minne is al niet
        Si brengt den menigen in verdriet
        Ende bangicheyt van binnen
        Maer wie sijn herte tot Gode keert
        Veel rusten sal hi vinden
      
      
        Iesus is so schoonen man
        Mijn ionge herte dat ic hem gan
        Bouen alle creatueren
        Mer wie dat Iesum minnen sal
        Hi moet dat eerst besueren
      
      
        Iesus die is van hauen rijck
        Keyser noch coninc sijns ghelijc
        Coninc van shemels throone
        Daer toe so is hi suyuerlijck
        Bouen alle engelen schoone
      
      
        Hi is van formen gracelijc
        Ende oock van seden weselijck
        So is hi die ick minne
        Sijn oogen staen so vriendelijck
        Gheen mensch en macht bekinnen
      
      
        Op hem soe draghe ick hooghen moet
        Ic hope het sal mi wesen goet
        Die werelt laet ick varen
        O God neemt mi in v behoet
        Ende wilt mi altijt bewaren
      
    
  