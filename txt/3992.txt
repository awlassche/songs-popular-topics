
    
      
        GOde soe wil ick mijn herte op gheuen
        Ende keeren mi alle menschen af
        Ende soeken troost int eewich leuen
        Daer ict geduerich vinden mach
        Eylaes eylaes eylaes dat ic niet eer en began
        Mijn natuere te steruen
        Dat rout mi nu voort an
      
      
        Mocht ick dat wesen dat wesen Gods ghebruycken
        So diepe inder sielen mijn
        So soudic alle dinc buten sluyten
        Dat mi eenich hinder mocht sijn
        Eylaes eylaes eylaes dat ic niet eer en began
        Mijn natuere te steruen
        Dat rout mi nu voort an
      
      
        Mer daer en can ic noch niet toe gheraken
        Ghi en wort eerst in mi een stille afgront
        Dat ic mach kinnen en leeren smaken
        Dus helpt ons tot alder stont
        Eylaes eylaes eylaes dat ic niet eer en began
        Mijn natuere te steruen
        Dat rout mi nu voort an
      
      
        Mijn herte ende sin wil ic hem op gheuen
        Bouen al dat ic ghescapen weet
        Mi rout so seer mijn sondich leuen
        Ende het is mi van herten leet
        Eylaes eylaes eylaes dat ic niet eer en began
        Mijn natuere te steruen
        Dat rout mi nu voort an
      
      
        Al en soude ic nemmermeer sijn hulpe ontfanghen
        Noch troost in gheender noot vercrighen
        So en sal ic hem nu oft nemmermeer af ganghen
        Wat mi gescHiet al totter doot
        Eylaes / eylaes / eylaes dat ick niet eer en began
        Mijn nature te steruen
        Dat rout mi nu voort an
      
    
  