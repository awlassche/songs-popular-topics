
    
      
        ¶ Die werlt leit mi so seer en quelt van mi en canix nit geweren
        mijn sinnen sijn mi so dic onstelt och troest van god moet ic onberen
        ten coemt nit al na mijn begheren want nit en baet dat ic veel troere
        dus wil ic mijn hert te vreden stellen Ic bin daer inne ic moeter dore
        al stonden dar dusent muren vore
      
      
        ¶ Mijn gonste wil ic tot hem dragen dat hi veranderen doe mijn moet
        och mocht ic hem mijn liden clagen mijn hert onlasten dat waer mi goet
        want tis al druc ende wederspoet dat ic van deser werelt spoere
        noch bin ic diet al liden moet Ic bin dar in ic moet daer doere
        al stonden dar dusent muren vore
      
      
        ¶ Och lacen ic weet nit waert mi liecht dat hi mi scout die liefste gemind
        het is die sonde die mi bedriecht dat ic gheen troest aen hem en vind
        daer om so lijd ic groot elleynd dus ist gheen wonder dat ic troere
        ic hoeps te hebben noch eens een eynd Ic bin daer in ick moet daer doere
        al stonden dar dusent muren vore
      
      
        ¶ Lof ende eer moet hem ghescien nv ende tot allen tijden
        ic en cans ghemercken noch gesien dat hij mi enich sins wil verbliden
        mit sijnre minne mijn hert doersniden woud hi mi helpen wt mijn troere
        hi laet mi so langhe in dit liden Ic bin dar in ic moet daer doere
        al stonden dar dusent muren vore
      
      
        ¶ Ter eren van allen minnende sielen die ghern in iesus armkens slapen
        so wil ic ons dit lieken singhen men vijnter luttel die tsopken smaken
        nyemont en derfer sijn ghec mit maken dat soete coemt wel dic na tsoere
        elc wacht hem voer des viants kaken Ic bin dar in ic moet daer doere
        al stonden daer dusent muren voere
      
    
  