
    
      
        Mijn hartge, dat leit ghevanghen,
        Ende doecht so grote pijn,
        Ende hevet so groet verlanghen,
        Na die Alreliefste mijn.
        Ende hevet so groet verlanghen,
        Na die Alreliefste mijn.
      
      
        Com, troest nu, Lief, mijn hartge,
        Dat om Di leit ghevaen,
        Mit Dijnre soeter minnen,
        En laets niet van Di gaen.
        Mit Dijnre soeter minnen,
        En laets niet van Di gaen.
      
      
        Ic bin Di dicke ontganghen,
        Daerom so doeghe ic pijn,
        Maer hout my nu ghevangen.
        Ic wil Dijn eyghen sijn.
        Maer hout my nu ghevangen.
        Ic wil Dijn eyghen sijn.
      
      
        Met minen vollen wille,
        So gheve ic my ghevaen,
        Met harte ende oec met sinne,
        Tot Uwen dienst te staen.
        Met harte ende oec met sinne,
        Tot Uwen dienst te staen.
      
      
        Ic bin nu alle bereyt,
        Tot alle dat Ghi ghebiet.
        Maer ist dat Ghi my laet,
        So en mach ics volbrenghen niet.
        Maer ist dat Ghi my laet,
        So en mach ics volbrenghen niet.
      
      
        Ic en mach niet volbrenghen.
        Laetstu my, Here mijn,
        Ic lide in mijnre harten,
        Soe menighe groete pijn.
        Ic lide in mijnre harten,
        Soe menighe groete pijn.
      
      
        Dat doet my dicke ontfruchten,
        Ende al te droevich sijn,
        Ende menich swaer versuchten,
        Al in dat harte mijn.
        Ende menich swaer versuchten,
        Al in dat harte mijn.
      
      
        Ghi moeghet my wel ontladen,
        O Heer, als Ghijt ghebiet,
        Ontfanghet my in ghenade,
        Ende verlicht my mijn verdriet!
        Ontfanghet my in ghenade,
        Ende verlicht my mijn verdriet!
      
      
        O Heer, wilt my ontfermen,
        Ende troest dat harte mijn.
        Druc my in Dinen armen,
        Die wide ontloken sijn.
        Druc my in Dinen armen,
        Die wide ontloken sijn.
      
    
  