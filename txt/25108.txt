
    
      
        Laet ons met vollen chore
        Singen nuwen sanc
        Want god es ons geboren
        Een kindekijn
        Dies moet hy hebben danc
      
      
        Wy mogen wel vrolic leuen
        Ic segge v wel waer of
        Want god heeft ons gegeuen
        Den sone sijn
        Dies moet hy hebben lof
      
      
        Hy nam wt goeder minnen
        Onse menscheit an
        Hets recht dat elc met sinne
        Dit kindekijn
        Loeft als hy best can
      
      
        Wel hem die suete ende sachte
        Dit kindeken antieren sal
        Want wy met reynen gedachte
        Dit kindekijn
        Wiecht hy louet al
      
      
        Wy willen dit kindeken wermen
        Met onser minnen gloet
        Soe sal hy onser ontfermen
        Huut minnen fijn
        Gaf hy doer ons sijn bloet
      
      
        Laet ons dit kindeken baden
        Met onsen tranen nat
        Ende bidden om genade
        Met herten fijn
        Ons werdes wel te bat
      
      
        O rose sonder dooren
        Bouen de lelien suet
        God was van v geboren
        Dats wel aenscijn
        Doer v groet oetmoet
      
      
        O maria lief moeder
        Ende maget reen
        By v wert god ons broeder
        V kindekijn
        Verlost ons al gemeyn
      
      
        O vrouwe der doecht gewone
        Wilt altijt sijn bereyt
        Te bidden uwen sone
        Dat sijn aenschijn
        Ons niet en werde ontseit
      
    
  