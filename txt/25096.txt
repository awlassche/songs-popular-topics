
    
      
        Laet ons sinte claren louen.
        Die gloriose maecht.
        Si regneert int rike daerbouen.
        Daer si haren lieue behaecht.
      
      
        Si es int licht der heilicheit.
        Ende een lielye scone.
        Si blict in hoger weerdicheit.
        Als een vergulden crone.
      
      
        Eerse haer moeder soude gebaren
        Sprac god dat si was een licht.
        Dat die werelt soude verclaren.
        In huer was sijn duecht gesticht
      
      
        God woude haer vroude meeren
        Met grooter weerdicheit.
        Si sach die crebbe ons heeren.
        In harer allindicheit.
      
      
        Si was zeer gemint met trouwen
        Van alden roemschen houe.
        En geeert vor alle vrouwen.
        Met wonderliken loue.
      
      
        Het besochse in hare doot.
        Die vrouwe es vanden trone.
        Met haer quam een geselscap groot
        Van meechden alte scone.
      
    
  