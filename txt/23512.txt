
    
      
        Ick heb die Werldt seer bemint
        Sy heft my heel van Godt getoge
        Nv heb icket oock al versint
        Hoe my die werldt heeft bedroghen
        O Godt het is in v vermoeghen
        Wilt my nv ontfermen noch
        O valsche Werlt ghi hebt my al gelogen
        In v en is niet dan bedroch.
      
      
        O Werldt ghi zijt toch een partije
        Tegen Godt het is claer beseuen
        Want nijdicheyt ende houerdije
        Zijn ter werlt al verheuen
        Nyemant en soeckt dat eeuwich leuen
        Dat mach ick wel segghen noch
        O valsche werlt ick heb v al beseuen
        In v is niet dan bedroch.
      
      
        Gulsicheyt ende ouerdaet
        En zijn ter Werldt nv al ghien sonden
        Ouerspeel seer fornicaet.
        Al zijn sy oock ouer al gheuonden
        Dit en achtmen voer ghien sonden
        Dat mach ick wel segghen noch
        O valsche Werlt/ als ic v wel doergronde
        In v en is niet dan bedroch.
      
      
        Als ick die Werldt wel besie
        En bekenne haer ghebreken
        Laet ons dan tot Christum vlien
        Ende die werldt heel versteken
        In hem en sals ons niet ghebreken
        Want hy is der menschen soch
        O valsche werldt ick heb v al doerkeken
        In v en is niet dan bedroch.
      
      
        O hemelsche Vader ghebenedijt
        Wilt my van dit vleysch verlaten
        Dat wy doer Christum worden beuriet
        Want wy zijn al broesche vaten
        Die Werldt mit haren ondersaten
        Heft my beuanghen noch
        O valsche werldt ten mach v niet baten
        In v en is niet dan bedroch.
      
      
        O Vader inder eewicheyt
        Wilt my uwen ghyest in gheuen
        Die werldt heeft my heel verleyt
        Sy doet my na den vleysche leuen
        Het welcke brengt die siele int sneuen
        Verloren inder hellen crocht
        O valsche Werldt ick heb v claer beseuen
        In v en is niet dan bedroch.
      
    
  