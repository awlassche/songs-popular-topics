
    
      
        Vor al ein beilt aen ondersceit
        Vercoren in dat hertze mijn
        Huer sach ich minnentlijch bereit
        In heilgher stat om inghelic scijn
        Doe dachtich waer dat bidden dijn
        Ich weis vor waer gheen minnerlijn
        Nie hogher loon up erde en wan
        Mi quam eyn hope in mijn ghedachte
        Waert zo als mir mijn zien tzoe brachte
        So blide up erden leift ghein man
      
      
        Ich wilde mir god ghehingde das
        Vuer al den loon mir goeder daet
        Das ich in haer ghedacht doe was
        Helf god wes worde mijns levens raet
        Mijn troost mijn heil mijn tzoeverlaet
        Ware vast maer nu in tzwivele staet
        Daer omme ich niet verbliden can
        Mi quam ein hope in mijn ghedachte
        Waert so als mir mijn waen tzoe brachte
        So blide up erde en leift gheen man
      
      
        Ach wijflic beild hoort hertzen wein
        Si roupt vast om ghenede an dijch
        Wat mijns is groos ende daer tzoe clein
        Es eighin dir ghewillentlijch
        Dijn scauwen es mijn hemelrijch
        Das mir dwinct also truwelich
        Dor gheinen noot sceidich der van
        Mi quam ein hope in mijn ghedachte
        Waert so als mir mijn waen tzoe brachte
        So blide up erde en leift gheen man
      
    
  