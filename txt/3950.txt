
    
      
        MAria suyuer kerssouwe
        Moeder ende maghet fijn
        O alder ghenadichste vrouwe
        Der sondaren medecijn
        Bedwingt dat helsche swijn
        Aen v staet al mijn betrouwe
        Wacht mi vanden eewigen rouwe
        Ende v dienaer sal ic sijn
      
      
        Bi Iesum sidy verheuen
        Aldoer v gratie soet
        V ghenade is onbescreuen
        Die ghi den sondaers doet
        Verwerft nu metter spoet
        Dat mijn sonden mi worden vergeuen
        Hier na dat eewich leuen
        Der sielen dat eewich goet
      
      
        Ick ben een vat vol sonden
        Van sonden ben ick onreyn
        Gheen sondiger en was oyt vonden
        Dat ken ic voer v certeyn
        Dyes alder weertste greyn
        Doer v kints bloedige wonden
        Verwerft mi tot allen stonden
        Ghenade int shemels pleyn.
      
      
        Te laet yst dat ick bekinne
        Mijn sonden ende al mijn quaet
        Als ic mijn boosheyt versinne.
        Mijn herte wort desperaet
        Dus voer mijn swaer misdaet
        O hemelsche keyserinne
        Al doer v vierighe minne
        Aen Iesum voer mi gaet.
      
      
        Princesse roose sonder doren
        Mijn sonden sijn mi seer leet
        Aen God sidy vercoren
        Ic stincke doer mijn sondich sweet
        Maria doer v liefde heet
        En laet mi niet verloren
        Noch in mijn sonden versmoren
        V te dienen ben ick bereet.
      
    
  