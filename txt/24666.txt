
    
      
        Verblijt u, lieve susterkijn,
        Die tijt is cort, het sel doch sijn.
        Een yghelic die sel ontfaen
        Loen van dat hi heeft ghedaen.
      
      
        Mit recht so moechdi sijn verblijt
        In Jhesum Cristum talre tijt,
        Die u sijn gracy heeft verleent
        Dat gi die werlt nijt en dient.
      
      
        Die werrelt is verganckelic,
        Haer loen is altzeer wanckelic.
        Wanneert haer dienre waent tontfaen,
        So coemt die doot en spreect hem aen.
      
      
        Och, hoe verveerlic ist verdriet
        In hem dan als hijt oversiet
        Dat al sijn blijsscap is ghedaen
        En ducht, hi moet ter hellen gaen,
      
      
        Daer veel tormenten sijn bereyt
        Hem die sijn leven heeft gheleyt
        Al hier beneden op eertrijc
        In oncuysheyt hoveerdelic.
      
      
        Och, die tormenten sijn so fel.
        So wie daer is, die woude wel,
        Als ic vermoey na mijn verstaen,
        Dat hem die doot mocht comen aen.
      
      
        So wie daer is een oighopsclach,
        Het dunct hem sijn so menighen dach,
        Veel meer dan maken dusent jaer.
        Dat doet die pijn, die helsche vaer.
      
      
        Och, dus crijcht hi wanhoep, wantrou
        End voer sijn sonden gheen berou,
        Want hi hem nijt en heeft ghedient
        Die sijn dienres berou verlient.
      
      
        O gi die hier begheert of vry
        Te sijn int laetste, hoert na my.
        Ic ray dat gi die werrelt vliet,
        So coem gi in dees vrese niet.
      
      
        End dient Jhesu mit hart, mit syn,
        Hi sel u geven goet ghewyn,
        Dat beter sijn sel hondertfout
        Dan ghi verdient of wynschen sout.
      
      
        Int eynd sel hi u doen ghetrou
        End voer u sonden goet berou,
        Daer gi die vrees me selt versclaen,
        Wanneer sy ju coemt vechten aen.
      
      
        O, denct wat vruechde u sel sijn
        Als gi ghedient hebt u termijn
        Jhesu, coninc der werrelt wijt,
        Die ju sel gheven hemmelrijc.
      
      
        O, daer ist al so zuet, so schoen.
        Een yghelic draecht daer een croen,
        Die clare blencket onghelijc
        Dan son, sterren, nu ter tijt.
      
      
        Der zielen brugom is schoen
        End sit daer inden hoechsten troen.
        Die vruechde is onsprekelic
        Daer hi sijn dienres me verblijt.
      
      
        Sijn soet aenscouwen is so claer.
        Wye bi hem is tien dusent jaer,
        Het dunct hem sijn een cleyne tijt,
        Ja veel myn dan een oghenblijc.
      
      
        Och, die mocht horen dat gheluyt
        Dat daer een yghelic gheeft uut,
        Hy soud wel liden alle pijn
        Om een uyr in die vruechde tsijn.
      
      
        Nu laet ons hier om roepen aen
        Jhesum Cristum, den suete naem,
        En bidden dat hi ons verlien
        Hem hier te dienen sonder vlien.
      
      
        O Jhesu heer, der meechden croen,
        Marien uutvercoren soen,
        Die suver bleeft na ju gheboert,
        Van u begheer wi tsijn ghehoert.
      
      
        O scepper hemels end eertrijc,
        Wi bidden u oetmoedelijc,
        Wilt ons verlenen nu ter tijt
        Ju hier te dienen mit jolijt.
      
      
        End als ons tijt hier is ghedaen,
        So wilt ons mit solaes ontfaen
        Bi u boven in hemmelrijc,
        Daer vruech end vreed is ewelijc.
      
    
  