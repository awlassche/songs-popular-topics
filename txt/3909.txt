
    
      
        EEn vrolijck salich nyeuwe liet
        Alder werelt openbare
        Vanden kindeken dat Iesus hiet
        Te Bethleem wast ghebaret
        In groter armoeden ende verdriet
        Somen daer mocht aenscouwen
        En daer leedt hi swaer verdriet
        In alsoe groter couwen
      
      
        Al was hi coninck van groter macht
        Wt Dauids geslachte gheresen
        Hi heeft so langhe na ons ghewacht
        Doer hem sijn wij ghenesen
        Doen hi in dyen donckeren nacht
        Gheboren was midts desen
        Die heer was van groter macht
        Heeft ons verlost in desen
      
      
        Dat cleyne kindeken suuerlijc
        Is ons ghegeuen ghemeyne
        Die nu wort dus iammerlijck
        Verdruct int swerelts pleyne
        Want die moeder suyuerlijc
        Si hoorde hem clagelijc weenen
        Ende al met tranen druckelijck
        Haer hert was cout als steenen
      
      
        Daer wayden menige winden stout
        Rijm / haghel / onghetemperde lochte
        Dat kindeken lach daer naect en bloot
        Van couden also onsochte
        Nu peyst hoe Mariam dat verdroot
        Dat si hem niet legghen en mochte
        In doecxkens fijn sijn ledekens bloot
        Des had si grote ongenoechte
      
      
        Och wat armoeden moeste daer sijn
        Doen die soete Iesus daer neder lach
        Want van coude leedt hi grote pijn
        Gelijcmen daer openbaer aensach
        O Maria maghet fijn
        Dat was v een swaer ghelach
        Want daer en was gheen sonnen schijn
        Oft vier / of eenich ander solaes
      
      
        O heilige Ioseph suyuer ende reyn
        Wat groten liden hebt ghi ghehadt
        Als Maria die maghet fijn
        Al op die aerde neder sadt
        En si dat costelic godlijc greyn
        In alsulcken couden nacht
        Tusschen twee stomme beesten alleyn
        Bewaerde dien dierbaren schat
      
      
        Doen lach hi daer die heere was
        Wten vrienden ende maghen
        Ter werelt ghecomen als die sonne doert glas.
        Voerwaer ten sijn gheen sagen
        Na dat Maria sijns ghelach
        Sie heeft die sorghe ghedragen
        Want si behoetster van hem was
        In alle sine daghen.
      
      
        Nu hoort hoe couden weder dat was
        Doen dat kindeken lach inder crebben
        Want daer hout noch brandt en was
        Wat sorge moeste Maria doen hebben
        Want daer siluere noch gout en was
        Om den cost dair af te betalen
        Doe Maria te Bethleem was
        Waer mocht sijt doen al halen
      
      
        Nu hoort hoe dat kindeken teeder van leden
        Al nae die ioetsche wet
        Opten achtsten dach was besneden
        Ende oock inden tempel gheset
        Daer si hem grote pine deden
        Ende sijn bloet voer ons storte wt
        In sijn soete ionghe leuen
        Die heere der werelt wijt.
      
      
        Hoe heeft ons nu die heere besocht
        In sinen ionghen leden
        Ende in sijner herten gheknocht
        Dies wi wel moghen leuen
        Want hem is een grote offerande ghebrocht
        Gout / myrre / ende wieroock mede
        Bi eender sterren is hi ghesocht
        Wt menighe vreemde stede.
      
      
        Och laet ons nu tot Bethleem gaen
        Daer dat kindeken inder cribben leet
        Die met sonden sijn beuaen
        Hy is altijd bereet
        Ons in sijn ghenade te ontfaen
        Als ons die sonden sijn leet
        Hi wil ons in sijn rijck ontfaen
        So ons die scrifture leert
      
      
        O opperste heere der heeren
        Wilt ons toch een kindeken fijn
        Als wij van deser werelt sullen moeten scheeden
        Met drucke / met liden / ende pijn.
        Ende wilt ons dan bereyden
        Die costelijcke fonteyn
        Dijnre grooter ontfermherticheyden
        Ende verlost ons vander hellen pijn.
      
      
        Och heere wilt onser ghedincken
        Doer den kelck der bitterheyt
        Dyen v liefste moeder moeste drincken
        Hi was haer soe swaer bereyt
        Doen ghi aenden cruce wout drincken
        Die felle bitterheyt
        Wilt ons v bitter liden doch schincken
        Al sijn wij qualijck bereyt
      
      
        Och heere ick mach wel beclaghen
        Minen verloren ionghen tijt
        Dyen ick aldus heb ghedragen
        Met sonden / met haet ende nijt
        Ende wilt doch dyes niet ghewaghen
        Als ghi ten ordeel comende sijt
        Want mijn siele sal claghen
        Ouer mi allendich catijf
      
    
  