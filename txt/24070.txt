
    
      
        Hoge vrouden zijn hier boven inder ewicheit,
        Daer jhesus sijn vercoren haer stede heeft bereyt.
      
      
        Jhesus te behagen, dat is mijn begeert,
        Alle dagen daer om te sterven, dat is hi mi wel weert.
      
      
        Wie jhesus wil behagen, die si daer toe bereyt,
        Sijn herte ledich te maken van min der ydelheyt.
      
      
        Wie met jhesus minne van binnen is omvaen,
        Dye mach sijn lof wel singen: haer scult wert af ghedaen.
      
      
        Die jhesus minne dragen, sijn wel gheheten vroet:
        Si hebben uutvercoren dat alre beste goet.
      
      
        Wie suver is van herten, na jhesus wil bereit,
        Die moet uut minnen dalen in diere oetmoedicheit.
      
      
        Die haer eigen wille laten, Jhesus sijn onderdaen,
        Geen tonghe en mach uut spreken, wat si van hem ontfaen.
      
      
        Die jhesus minne smaken, den alren besten wijn,
        Altijt is haer begeren, in sinen dyenst te sijn.
      
      
        Jesus aen te scouwen in sijn hoghe magesteyt,
        Daer na is mijn verlangen. Och, waer mijn siel bereit!
      
      
        Wat vroude mach mi hier lusten in desen jammer dael?
        Mijn hert dat loopt van binnen tot Jhesus altemael.
      
    
  