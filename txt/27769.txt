
    
      
        Wel op, wel op Spangiaerden,
        Die nu in Brabant zijn,
        Hoe smaken u die ghebraden
        Daer toe den coelen wijn,
        Ghy moet naer Spangien met ghewelt,
        Sonder Paspoort, sonder gelt,
        Jochey, nu slaet dien Spangiaerts vry.
      
      
        In Brabant quamen sy dringhen
        Die Spaensche Jonckers wijs,
        Vlaendren wouden sy dwinghen,
        Die steden maecken prijs
        Of sy wolden hebben betaelt,
        Die leste penninck ongefaelt
        Jochey nu slaet de Spangiaerts vry.
      
      
        De Staten van den Lande,
        Die setten haer een dach,
        Wy sullen u wel betalen
        U Leeninghe corten af
        Soo moest ghy uyt den Lande gaen
        Die Spangiaerts riepen niet te verstaen
        Jochey, nu slaet de Spangiaerts vry.
      
      
        Die Spangiaerts altemale,
        Riepen cleyn ende groot,
        Ghy sullet ons al doen betalen,
        Die daer zijn ghebleven doot,
        Of wy brenghen die stede al onder de voet
        Wasschen ons handen in Borghers bloet
        Jochey nu slaet de Spangiaerts vry.
      
      
        Die Spangiaerts worden Heeren
        Als sy quamen in Brabant,
        Dat Landt wolden sy regeeren
        Sy waren daer onbekant,
        Dat Lant was haer gegeven van den Duckdalf
        Maer sy en creghent noch niet half
        Jochey nu slaet de Spangiaerts vry.
      
      
        De Spangiaerts vals van gronde
        Die hadden een raet bedacht,
        Hoe sy wolden vermoorden
        Om brenghen op eenen nacht,
        Brussel, Mechel, Lueven saen,
        Als sy tot Antwerpen hebben ghedaen,
        Jochey nu slaet de Spangiaerts vry.
      
      
        De Staten van de Landen,
        Die lieten die Tromme omslaen,
        Om Ruyters ende Lantsknechten
        Die wollen sy nemen aen,
        Die kinders roepen in Brabant op de straet,
        Des morghens vroech, des avonts laet,
        Jochey nu slaet de Spangiaerts vry.
      
      
        Ghy Duytschen ende Walen
        Die inde Nederlanden stolt,
        Wy sullen u wel betalen
        Met silver ende root golt
        Wy sullen de spaensche Heeren altemael
        Ridder slaen met yser end stael,
        Jochey nu slaet de Spangiaerts vry.
      
      
        Als die Spangiaerts zijn verdreven
        Met hare spaensche knap,
        Die moeten leeren weven
        Oft roepen kettellap,
        Of schoorsteenveghers sonder Leer
        Is dat niet schant van sulcken Heer,
        Jochey nu slaet de Spangiaerts vry.
      
      
        Ghy Spangiaerts moet nu duycken,
        Wat baet u moorden fel,
        Dat ghy ons Coninckx Landen,
        Soo seer maeckte rebel,
        Den Coninck van Spangien is onsen Heer
        Die roept, slaet doot de Spangiaerts seer,
        Jochey nu slaet de Spangiaerts vry.
      
    
  