
    
      
        Verblijdt v lieue broeders mijn
        die tijt es cort het sal doch zijn
        Een yeghelijc die sal ontfaen
        sijn loen van dat hij heeft ghedaen
      
      
        Met rechte so moegdi zijn verblijt
        in ihesum cristum talder tijt
        Die v die gracie heeft verleent
        dat ghi der werelt niet en dient
      
      
        Die werelt es verganckelic
        haer loen es zeer seer wondelijc
        Wanneer haer diennaer waent ontfaen
        so comt die doot en spert hem aen
      
      
        Och hoe veruaerlijc es tverdriet
        in hem dan als hij ouer siet
        Dat al zijn blijscap es ghedaen
        ende ducht hij moet ter hellen gaen
      
      
        Daer veel tormenten zij bereet
        hem die zijn leuen heeft gheleet
        Al hi beneden op eerderijc
        in oncuusheit houerdelijc
      
      
        Och die tormenten zijn soe fel
        So wie daer es hij eilde wel
        Als ic vermoe na mijn verstaen
        dat hem die oot mocht commen aen
      
      
        So wie daer es een ooch op slach
        Het dincket hem zijnde so menighen dach
        veel meer dan maken M jaer
        Dat doet die pine die helsche vaer
      
      
        Och dus crijcht hij wanhoep wantrou
        Ende voor zijn sonden gheen berou
        Want hij hem niet en heeft ghedient
        die sijn dienaers berou verleent
      
      
        Och ghi die hier begheert af vry
        Te sijne int laste nu hoort na my
        Ic rade dat ghij de werelt vliet
        so en comdij in deser vreesen niet
      
      
        En dient ihesum met hert met zin
        Hij sal v gheuen goet ghewin
        Dat beter sijn sal hondert vout
        dan ghi verdient of wensche soudt
      
      
        Int tend sal hij v doen ghetrou
        ende voor v sonden goet berou
        Dan ghi die vreese met sult verslaen
        Wanneer sij v tont vechten aen
      
      
        O dincket wat vrueghden v sal zijn
        Als ghi ghedient hebt v termijn
        Jhesus coninc der werelt wijt
        die v sal gheuen hemelrijc
      
      
        Och daer erst al so zuet so scoen
        Een yeghelijc draecht dan een croon
        Die claerder blinket onghelijc
        Dan zonne sterre nv ter tijt
      
      
        Der zielen brugom es soe scoon
        Ende sit daer inden hoochsten troon
        Die vrueghde es onsprekelijc
        Daer hij zijn dienaers mede verblijt
      
      
        Dijn zoet aenscouwen es so claer
        wie bi hem es tien dusent jaer
        Het dinct hem zijnde een cleene tijt
        Ja hele min dan een oeghelblijc
      
      
        Och die mocht hooren dat sgheluyt
        Dat daer een yeghelijc gheuet vut
        Hij soude wel liden alle pine
        om een huere in die vrueghde tsijn
      
      
        Nu laet ons hier om roepen aen
        Jhesum cristum den soete naem
        Ende bidden dat hij ons hier verleen
        Hem hier te dienen sonder vlien
      
      
        O ihesu heere der maeghden croon
        Maria vutuercooren zoon
        Die suuer bleef na v gheboot
        Van v begheeren wij tsine ghehoort
      
      
        O scepper hemels ende eerterijc
        wij bidden v oetmoedelijc
        Wilt ons verleenen nu ter tijt
        V hier te dienen met iolijt
      
      
        Ende als ons tijt hier es ghedaen
        So wilt ons met solaes ontfaen
        Bij v bouen in hemelrijc
        Daer vrueght ende vrede es eewelijc
      
    
  