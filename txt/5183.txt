
    
      
        Wie wil hooren een droevich Liet,
        Wat binnen Antwerpen is gheschiet,
        Men sach daer karmen en weenen
        Om dat de Spaengiaerts brochten int verdriet
        Die Burghers alghemeyne,
        Groot en cleyne.
      
      
        Als nu by Moock was ghedaen die slach
        Daer na men Thantwerpen groot jammer sach
        Van Dukdalfs Ruyteren ende Knechten,
        Antwerpen te berooven maeckten sy een verdrach,
        Tweendertich Vendelen sachmen rechten
        Monchassen en Spechten.
      
      
        D'opperste van tCasteel had haer Eedt ghedaen,
        Als sy Graef Lodewijck hadden verslaen,
        Souden sy van Antwerpen voorschreven
        Haer oude betalinghe heel ontfaen,
        Sy en souden om lijf en leven
        Tvelt niet begheven.
      
      
        Die Spangiaers zijn ghecomen met ghewelt
        Tweendertich Vendlen waren daer ghetelt
        En riepen tot die Burgers verheven:
        Ghy Lutriaen scheyt van u goet en ghelt,
        Wilt ghy behouden dat leven,
        Tis ons al ghegheven.
      
      
        Die Burghers hadden op Granvels broeder toeverlaet
        Dat hy soude weeren der Spaniaerts quaet,
        Maer die Monick liet zijn schelmerije blijcken,
        Hy lietse neffens tCasteel in Antwerpen vermaert,
        Dat die Burghers moesten beswijcken
        Arm ende Rijcken.
      
      
        Seer haestich liepen sy als Turcken snoot
        Door die Stadt met schrickelicken ghetiere groot
        En deden de Burgers groot versmaden,
        Betaelt, betaelt ons met der spoet,
        Of u gheschiet gheen ghenade
        Vroech noch spade.
      
      
        Die Spangiaerts waren seer verwoet,
        Om te berooven der Burgers goet,
        De Schepen die sy geladen vonden,
        Moesten weder ontladen metter spoet
        En drijven daer flucks van landen,
        Of men woldse verbranden.
      
      
        Des nachts liepen die Rabauwen stout
        Met fackelen ende hamers menichfout
        Of sy al deuren wolden op jaghen,
        Also dat die Vroukens met kinde benout,
        Zijn doot ghebleven door vertsaghen,
        Dat haer Mans aensaghen.
      
      
        Die Gouverneur heeft een eysch ghedaen
        Vier Tonnen Gouts wild hy ontfaen
        Vander stadt van Antwerpen vercoren,
        So wolde hy de Burgers van stonden aen ontslaen,
        Meer wilde hy hebben van die Contoren,
        Of tbleve al verloren.
      
      
        Dus heeft die Gouverneur, wilt dit verstaen,
        Thien Tonnen Goudts uut Antwerpen ontfaen:
        Aldus can hy den thienden Penninck halen,
        Al costet golden ende silveren schalen saen,
        Om zijn Spaniaerts ende Walen
        Daer mede te betalen.
      
      
        Sijn dit ghetrouwe Soldaten coen,
        Die sConincks Landen souden bystant doen?
        Monsuer Havre met zijn Rabouwen
        Dry Duysent Gulden gaven die Dorpen Rantsoen,
        Noch hebben sy die Boeren ghetrouwe
        Doorsteken ende doorhouwen.
      
      
        Die Hoochgheboren Prins van Orangien bekant,
        Een vry Edel Heer uut dat Nederlant,
        Daer na hoortmen Thantwerpen verlanghen,
        Maer den Gouverneur als een Tyrant,
        Die doetse deerlick vanghen,
        En aen een Galghe hanghen.
      
      
        So lang als ghy den Prins houdt uut dat Lant,
        Can hy u schatten en scheeren aen elcken cant,
        Den thienden penninck met liste crijghen,
        Ghelijck Duckdalbe den Ouden quant
        SaI hy dan oock gaen bijghen,
        Al stil swijghen.
      
    
  