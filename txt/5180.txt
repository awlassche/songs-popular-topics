
    
      
        Wilt nu ghy Nederlanden
        Te samen zijn verblijt
        Middelburch is in handen
        Des Princes nu ter tijt,
        Den Prince van Orangien
        Met sijn Vorstelijck ghemoet,
        Drijft het Crijchsvolk na Spangien,
        Uut Middelburch met spoet.
      
      
        Alleyn tot u welvaeren
        Voert de Prins desen strijdt,
        Om u te openbaren
        Hoe ellendich ghy zijt:
        Soo ghy nu leert regeeren
        Van vreemden spaenschen aert,
        Die u soekt te pilleeren,
        En daghelijcxs beswaert.
      
      
        Hoe heeft Middelburch schoone
        Verdraghen honghers cracht,
        Als t'Lants vryheyt ydoone,
        Niet anders heeft bedacht,
        Wat hebben ander steden
        End Landen int ghemeyn,
        So langhe alsins gheleden
        Door die Spangiaerts onreyn.
      
      
        Uwe dochters ende vrouwen,
        Bedenckt met herten vroet,
        De vryheyt der Landouwen
        En de inwoonders soet,
        Wilt vant ghewelt bevryen:
        Van dees vreemder hier naer,
        Schattinghe en wilt niet lijen
        Des thienden Pennincx swaer.
      
      
        Spaensche Inquisitueren,
        Die u hebben gheplaecht,
        Verdrijft uyt uwer mueren
        Ontfanght u volck verjaecht,
        Laet Godes woort floreren
        U daer niet teghen stelt
        Soo sult ghy prospereren
        End vreesen gheen ghewelt.
      
      
        Wilt u tsamen verbinden
        Teghens de vreemden wreet,
        Waeyt niet met alle winden,
        Bedenck doch uwen eedt:
        Om tvolck thouden in vreden
        Hebt ghy ghesworen tsaem
        Het landt by sijn vryheden,
        Te bewaeren bequaem.
      
      
        Den Coninck is u schuldich
        Na sijnen eedt tis claer,
        Tslants vryheyt menichvuldich,
        Te beschermen eenpaer,
        So hy dat niet wil houwen,
        Maer ghebruyckt cracht en ghewelt
        Van uwen eedt vol trouwen
        Heeft hy u vry ghestelt.
      
      
        Den Prins wilt die bant bieden
        Die voor u tieven waecht,
        Maeckt dat de vreemde vlieden,
        Daer over elck man claecht,
        Wilt ghy dit niet beherten
        Soo ghy moetwille drijft,
        Tis weert dat ghy met smerten,
        Eewichlijck slaven blijft.
      
      
        Dies met vromen ghemoede
        U Landt, lijf, ende goet,
        Wijf ende kint als de vroede,
        Beschermt nu wat ghy doet,
        Verliest ghy nu ten tijden
        Dese bequaemheyt groot,
        U naeckt van allen zijden,
        Dienstbaerheydt, angst, ende noot.
      
      
        Nederlandt ghy zijt neder
        Door de Spaengiaerts ghedruckt.
        Staet op, end slaet hem weder
        Die u soo scheert en pluckt,
        Maeckt met den Prins ghepresen,
        Een sterck verbondt voortaen,
        Voorspoedich sult ghy wesen,
        Oorloff, vaet dit vermaen.
      
    
  