
    
      
        DIe valc is neder comen
        Al wt dat hooge lant
        Hi vlooch dat hof al omme
        Tot eender duyuen tam
        Die edel menscheyt hi aen haer nam.
        Doer der propheten woerden
        Maect hi ons dat bekant.
      
      
        Hy vlooch in desen woude
        Wel drie en dertich iaer
        Ende al om onse sonden
        Soe leedt hi pine swaer.
        Ende was ter doot toe gehoorsaem
        So dat hi van groter minnen
        Des cruycen boom op clam
      
      
        Aent creuce droeuich van sinnen
        So hinck die ionghelinc
        Bernende vol van minnen
        Want hi den doot ontfinck
        Maer wie met sonden is beuaen
        Hi en derf hem niet versaghen
        Het is al voer hem voldaen.
      
      
        Laet ons hem alle louen
        Die ons dus heeft verlost
        Den heere van hier bouen
        Het heeft hem sijn bloet ghecost
        Laet ons hem dienen trouwelijc
        So moghen wij bi hem comen
        Al in dat eeiwch rijck.
      
      
        Wie Iesus minne wil dragen
        Moet scouwen der werelt iolijt
        Ende dienen hem sonder traghen
        Die wile dat hi heeft tijt
        Ende houden fijn herte van sonden claer
        So moechdy hier na comen
        Al inder enghelen scaer
      
      
        O siele heft op v ooghen
        Aensiet ws vaders hof
        Ende wilt v daer toe pooghen
        Ende scheyt der werelt of
        Want so ons die scrifture bediet
        Die vruecht die daer wesen sal
        En mach men begripen niet.
      
    
  