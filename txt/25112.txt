
    
      
        O eeuwige wijsheit daer menich iaer
        Die oude vaders openbaer
        Om riepen met penitencien swaer
        Ghy sijt ons nv gegeuen
      
      
        O adonay o heere groot
        Ghy hebt aensien ons groote noot
        En sijt in eender maget scoot
        Als een cleyn kint gelegen
      
      
        O wortel van yesse want ghy sijt
        Die suete weerde gebenedijt
        Daer god af woude in deser tijt
        Mensceliker natueren leuen
      
      
        O sloetel heer dauids ewich goet
        En ghy hebbet uwen grammen moet
        Al gewandelt in oetmoet
        En onsen val vergeuen
      
      
        O blickende raey des hemels troon
        Ghy sijt die eeuwige sonne scoen
        Ende eender puerder maget soen
        Daer hemel ende eerde voer beuen
      
      
        O coninc des volcx gelooft sy dy
        Dat ghy ballinge maket vri
        Des moet v een yegelijc wie hy sy
        ewige glorie gheuen
      
      
        O edel coninc emanuel
        Wy weten alle gader wel
        Dat ghy ons moecht ende niement el
        Die ewige glorie geuen
      
    
  