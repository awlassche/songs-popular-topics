
    
      
        Laet ons met herten reyne
        Louen dat kindeken cleyne
        Het brengt ons wten weyne.
        Ons is een kint gheboren
        Een sone ghepresenteert
        Hy wil die helle gaen storen
        Als mensche ghefigureert
        Hi wil ons alle ghemeyne
        Verlossen wter pine
        Met sinen bloede alleyne.
      
      
        Nu mogen wij wel dancken
        Der maghet die hem droech
        In hare suyuer lancken
        Die vrucht haer niet en verwoech
        Weest vrolijc groot ende cleyne
        Om dat soete kindekijn
        Het behoet ons voer alle weyne
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Die vader van hier bouen
        Sprack sinen enghel an
        Ick wil die helle gaen verstouen
        Verlossen wijf ende man
        Gaet totter schoonder fonteyne
        Maria claer aenschijn
        Ende segt haer wat ick meyne.
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Groetse mi vriendelike
        Die schone suyuer iuecht
        Ende segt haer blidelike
        Si mach wel sijn verhuecht.
        Want si / ende anders gheene
        Gods moeder moet si sijn
        Ic ben met haer ghemeene
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Al binnen Nazarette
        Quam denghel Gabriel
        Ende sprack totter fiolette
        Met soeten woerden snel.
        God groet v maghet reyne
        Vol gracien is v aenschijn.
        God is met v alleyne
        Laet ons met herten reyne
        Louen dat kindeken cleyne
        Het brengt ons wten weyne.
      
      
        By v sal noch becliuen
        Dat Adam heeft ontvrijt
        Want bouen alle wiuen
        Sidy ghebenedijt.
        Ghi sult ontfaen een greyne
        In uwer herten scrijn
        Des vaders soon alleyne.
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Sy sprac ootmoedelijcke
        Hoe soude dat comen bi
        Ick en kende sekerlijcke
        Noyt man / het wondert mi
        Dat ick / ende anders gheene
        Gods moeder soude sijn
        Mijnt hert wort cout als steene
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Die enghel sprack tot hare
        O weerde suyuer maecht
        En weest in gheenen vare
        This wonder dat ghi claecht
        Want ghi sult sonder pine
        Baren een kindeken cleyne
        Ende bliuen maghet reyne
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Die heylige gheest sal comen
        In v wel soete wijf
        Ontfaet voer onse vrome
        In v als smenschen lijf.
        Hi wil ons alle ghemeyne
        Verlossen wter pine
        Met sinen bloede alleyne.
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Die maget haer conforteerde
        In dat haer die enghel seyt
        Ende si respondeerde.
        Ick ben nu oock bereyt
        In uwen woerden alleyne
        Set ick den wille mijn
        Siet hier Gods deerne cleyne.
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Die enghel schiet van hare
        Die maghet bleef bevrucht
        Al sonder pijn oft vare
        Oft sonder herten sucht
        Baerde die suyuer reyne
        Die hemelsche doctrine
        Des vaders soon ghemeyne
        Laet ons met herten reyne
        Louen dat kindeken cleyne
        Het brengt ons wten weyne.
      
      
        Gheloeft so moet si wesen
        Nu ende in alder tijt
        Bi haer sijn wij ghenesen
        Si bracht ons groot iolijt
        O weerde maghet reyne
        Des sondaers medicine
        Bidt voer ons allen ghemeyne
        Laet ons met herten reyne
        Louen dat kindeken cleyne
        Het brengt ons wten weyne
      
    
  