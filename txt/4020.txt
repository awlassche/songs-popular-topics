
    
      
        Sijt vrolijc groot en cleyne
        Met desen meyen tijt
        Hy brengt ons al ghemeyne
        Sijn bloemkens met iolijt
        Sijt vrolijc / leeft sonder nijt
        Ghestadich int verbeyden
        Wat ghi doet oft waer ghi sijt
        Sijt vrolijck metten meye / den meye / den meye / den meye
      
      
        Die vrucht van desen meye
        Is bouen honich soet
        Gheplant inder valleye
        Dat is in dieper ootmoet
        Daer blijft hi wel behoet
        Wel groen in gheender heyde
        Den mey reyn herten blicap doet
        Sijt vrolijck metten meye / den meye / den meye / den meye
      
      
        Den mey is suuerlijcke
        Daer toe van sulcker aert
        Dat hi can maken rijcke
        Sijn dienaers onghespaert
        Ende in hooger vruecht verclaert.
        Sijn minnaers menigerleye
        Die gheen ander vruechde en begheert.
        Den bliscap metten meye / den meye / den meye / den meye
      
      
        Die mey van deser eerden
        Hi gheeft ons cleyn iolijt
        Hi is van cleynder weerden
        Hi vergaet al metter tijt
        Maer die rechte mey verblijt
        Ende maect bliscap met bescheyt
        Ouer al die werelt wijt
        sijt vrolijc metten meye / den meye / den meye / den meye
      
      
        Ick hadde der werelt meye
        Int herte mijn gheplant
        This recht dat ic mi bescreye
        Want ic mi bedroghen vant
        Een ander mey boot mi die hant
        Ende gaf mi sijn gheleye
        Te comen in dat beloefde lant.
        sijt vrolijc metten meye / den meye / den meye / den meye
      
      
        Nu laet ons vrolijck leuen
        Den mey staet schoon en groeyt.
        Sijn vrucht doet ons ghenesen
        Die benider hem dies moeyt.
        Ten schaet ons niet / den mey die bloeyt
        In vruechden also ic seyde
        Haer dyenaers sijn met dauwe bespoeyt
        Sijt vrolijc metten meyhe / den meye / den meye / den meye
      
    
  