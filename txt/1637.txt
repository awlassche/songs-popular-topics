
    
      
        Een lodderlijc vrouken seer amoreus
        Si was van wesen so huebsch ende fijn.
        Met een gheselleken seer coragieus
        Ghinc si te biere ende inden wijn
        Si schoncken  si droncken  si maecten iolijt.
        Al lachende wert de ruyter zijn geldeken quijt
      
      
        Si zijn in liefden wel also vast
        Si en connen van malcanderen niet gescheen
        Wanner hise aen haer borstkens tast
        Ten mach dat vrouken niet verleen
        Si songhen  si spronghen  si maecten iolijt.
        Al lachende wert den ruyter zijn geldeken quijt
      
      
        Dus zijnse met hen beyden slapen ghegaen
        Si speelden te samen een soet accoort
        Ende ghinghen in Venus fonteynen dwaen
        Ghelijck sulcke ghelieuekens toebehoort
        Vrou Venus spel en wert daer niet benijt.
        Al lachende wert den ruyter geldeken quijt.
      
      
        Tsmorghens vroech alst was schoon dach
        Hoe vriendelijc dat hi op dat vrouken loech
        Met lodderliken ooghen dat si hem aensach
        Si sleepten te samen vrou Venus ploech.
        Si schoncken  si droncken  si maecten iolijt.
        Al lachende wert den ruyter geldeken quijt
      
      
        Dat vrouken docht eenen loosen toer
        Wanneer zijn gheldeken was al verschoyt
        en si was dubbelder dan een snoer
        Het was verteert ende al verpoyt
        Met singhen  met springen  met groot iolijt
        Maken si menich ruyter zijn geldeken quijt
      
      
        Princersse lief hoe come ic in dit verwaet.
        Mer dat ick van v dus scheyden moet |
        Ic worde verworpen wt minen staet
        daer wi plegen te sitten in vruechden soet
        ende schoncken ende droncken ende maecten iolijt
        Al lachende wert den ruyter geldeken quijt
      
    
  