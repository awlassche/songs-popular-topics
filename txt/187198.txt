
    
      
        Met U beginnen wij dit Jaer,
        Aen U, ô groote Alzegenaer!
        Tot wien we, in diepen eerbied, treden,
        Aen U, die aller Vader zijt,
        Aen U zij onze dank gewijd,
        Bij 't plechtig reukwerk der gebeden.
      
      
        Ja, Vader! eindloos goed en groot,
        Gij hebt ons, reeds van 's moeders schoot,
        Van d'eersten Uchtend onzer dagen,
        Tot op dit oogenblik bewaerd,
        Ons, hoe ook van Uw beeld ontäert,
        Hebt Ge, als Uw dierbaer kroost, gedragen.
      
      
        Moest, onder knellend leed gebukt,
        Door ramp op ramp ter neêr gedrukt,
        Ons hart van weedom angstig zwoegen;
        Gij, die ons nooit geheel vergat,
        Gij strooidet, op ons doornigst pad,
        Weêr frissche rozen van genoegen.
      
      
        Bezef van schuld, onwaerdigheid,
        Moet, vlekloos reine Majesteit!
        Ons billijk voor Uw straf doen beven,
        Maer dank, barmhartig Opperheer!
        Gij hebt ons de Euangelie-leer,
        Uw eigen Zoon, ten borg, gegeven.
      
      
        't Is, op het offer van dien Zoon,
        Dat we, op dees dag, Uw' Hemeltroon,
        Beschermend God van onze Vaed'ren!
        Daer 't hart van zuiv'ren ijver brand,
        Voor 't heil van Kerk en Vaderland,
        Met onze oprechte zuchten naed'ren.
      
      
        Blijf voor den grondzuil van den Staet,
        Voor Jesus Kerk een toeverlaet:
        Dat Bij- en On-geloof verstommen!
        Het licht van Kennis, Waerheid, Deugd,
        Van Troost, die 't kwijnend hart verheugd,
        Schijn' steeds in onze Heiligdommen!
      
      
        Het vuur, dat onze Priester-schaer
        Ontsteekt, op Jesus zoenältaer,
        Moog' zuiver, onuitbluschbaer, branden!
        De Heilleer breek', met heldren gloor,
        Tot aen het eind' der aerde door,
        Men wijde alömme U de offerhanden!
      
      
        Dat, voor Uw vloek, de zondaer beef,
        De hoop in 't moed'loos hart' herleef!
        't Onwankelbaer geloofsvertrouwen,
        Genade, die de ziel verblijd,
        Doe, in het hevigst van den strijd,
        Den Christen op Uw' bijstand bouwen!
      
      
        Het vuur van Tweedracht werd' gebluscht,
        Dat Vrede, Vrijheid, Orde en Rust,
        Hier, tot aen 't eind' der eeuwen, wonen!
        Vooröuderlijke Deugd en Trouw,
        Zij 't steunzel van ons Staets-gebouw,
        Siere onze Dochteren en Zonen!
      
      
        Regeer, bescherm onze Overheid! -
        Toon, dat gij, elk die U verbeid,
        Den besten zegen toe wilt voegen!
        Voorzie in armoê, leed en druk,
        Verwissel al ons ongeluk,
        In Welvaert, Voorspoed, blij Genoegen!
      
      
        De Grijsheid leve in U verheugd!
        Wil Gij de ligtverleide Jeugd,
        Op 't pad van zuiv're Deugd geleijen! -
        Uw vinger droog' de tranen af,
        Die Weêuw en Wees, op 't sombre graf,
        Van Echtvriend, of van Oud'ren, schreijen! -
      
      
        Nu, Vader! dit ons staem'lend Lied,
        Ons offer, ô 't mishage U niet! -
        Blijf, als Uw Kinders, ons beminnen!
        Vat Gij ons allen bij de hand,
        En leid ons 't Hemelsch Vaderland,
        Eens, vrolijk, juichend, zalig, binnen! -
      
    
  