
    
      
        Nv laet ons sint franciscus louen
        Met ouer grooter werdicheit.
        Want hi es int hof daerbouen.
        Alte blidelijc gemerct.
      
      
        Inden alder ouersten trone.
        Es dander ingel nv geset.
        Daer ontfeet hi sinen lone.
        Vor gods aenscijn int rike dat wet
      
      
        Des conincs banieren sijn wt gesteken
        Ander werf in desen sanc.
        Daer met es dese ridder geteeken
        In dat rike vaders lant.
      
      
        Hier in en heefti geen gelike.
        In al dat keyserlike hof.
        Noch ooc hier op erterike.
        Dies moet hi hebben eewich lof
      
      
        Dit beelde gelijct den leuenden god
        Men nemmermeer vol eeren en can
        Dat es franciscus ons heilege vader
        Dees weerde hoge vercoren man.
      
      
        Hi heeft drie ordenen hier gesticht
        Ons heilege vader openbaer.
        Daer es al erterike mede verlicht.
        Ende ooc den hemel dat es waer.
      
      
        Franciscus es die ander ingel.
        De leuende gods bullen dat hi droech
        Want dander ingel was soe geteekent
        Dat vinden wi in die scriftuere genoech
      
      
        Nv helpt ons suete heilege vader.
        In v orden soe wel staen.
        Dat wi na dit broessche leuen.
        In uwe baniere worden ontfaen
      
    
  