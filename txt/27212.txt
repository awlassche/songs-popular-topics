
    
      
        Wy leesen in esdras vanden wyn
        en vanden coninck fyn
        maer dat de vrouwen vromer syn
        en exelenter beseuen
        sy verblyden den mensch met haeren soeten schyn
        en brenghen vyt gepyn
        verstaet die woorden myn
        die vrouw is bouen al verheuen
        een wyse vrouwe goet / verheucht sin ende moet
        haer woordekens dyuine / syn de man een medecyne
      
      
        Wie en soude niet prysen de vroukens aert
        die als den dageraet
        haer smorgens liefflyck verclaert
        en doet dat huys geheel verlichten
        die vrou al met den man vergaert
        int houwelyck gepaert
        is syn hulp ende syn weluaert
        en moeten haer byden stichten
        die man haer wederpaer / een goede vrouw eerbaer
        woordt van godt gegeuen / die in godts vrese leeuen
      
      
        Inden beghin schiep godt den man voorwaer
        al vander eerden swaer
        en die vrou schiep hy daernaer
        al vander mannen beenen
        geschapen is sy al vande ribbe claer
        en vanden vlesch maer
        om dat den man by haer
        soude blyuen en haer niet vercleenen
        beminden als syn lyff / sonder eenich gekyff
        in lieffde peure / als syn eygen naetuer
      
      
        Bouen alle vrouwen prysen wy dan
        wel salich is den man
        die een goede vrouwe crygen can
        al in de vreese des heeren
        thouwelyck is een soo liefflyck gespan
        en schytere niet van
        maer houter v vromelycken aen
        of ghy compt int verseeren
        bemint v vroukens reyn / ghy mannen al gemyn
        v vlesch en v gebeente / als cristus doet syn gemeente
      
      
        O prince en veracht niet een vrouwe wys
        maer geeft haer loff en prys
        in eerbaerheden jolys
        want sy gaet bouen den fynen goude
        de graci haer eerbaehyt propis
        als een bloyende rys
        naer der schrifturen aduys
        sy is gelyck eens hemels dauwe
        sy is een gulden crans / een glorie des mans
        wilt by haer blyuen / want sonder haer moechdy niet beclyuen
      
    
  