
    
      
        In vruechden is alle die werelt wijt
        Die engelen bringen ons groot iolijt
        Met vruechden hier beneeden.
      
      
        Want aen een maghet gebenedijt
        So is volcomen nu ter tijt
        Onser alder salichede
      
      
        Nature is bouen den loop ghegaen
        Een suuer maget heeft ontfaen
        Een kint in aertrike
      
      
        Seer cortelijc yst al voldaen
        Dat Esayas dede verstaen
        Dwelc was seer wonderlike
      
      
        Dat licht der sonnen is ons gheboren
        Die moeder is maghet / ende bleef te voren
        Ende bleef in reynicheden
      
      
        Inder scrifturen machmen horen
        Hoe dat bi Adam was verloren
        Tgheslachte der menschelicheden
      
      
        Kinder nu laet ons blide sijn
        Ende louen dat soete kindekijn
        Gheboren menschelijcke
      
      
        Want hi is comen so ic beuroede
        Om te verlossen met sinen bloede
        Ons allen ghemeenlijcke
      
      
        Iesus so is die name sijn
        Hi weende als een ander kindekijn
        Nae sijnder menschelicheden
      
      
        Twee stomme beesten bekenden wel
        Hem / haren scepper / ende niemant el
        Bi sijnder goddelicheden
      
      
        Een cribbeken stont dair ghemaect
        Daer wert hi inne gheleyt al naect.
        Die heere van hemelrijcke
      
      
        Drie coninghen quamen wt verren lande
        Ende si brochten daer haer offerhande
        Seer blide ende ootmoedelijcke
      
      
        Nu laet ons bidden dit kindekijn
        Met Mariam die suyver maghet fijn
        Dat si onser willen ontfermen.
      
      
        Als wi hier niet langher en moghen sijn
        Dat si ons dan van die eewighe pijn
        Wil hoeden ende beschermen.
      
    
  