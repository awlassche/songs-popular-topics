
    
      
        Die dageraet geet op ende fijn
        Daer wt soe compt des hemels scijn
        Dat is der maget sone
        Hy woude hier neder comen tons
        En laten sinen troone
      
      
        Die ouer scone bruut ende maegt
        Sy heeft den coninc best behaecht
        Daer om heeft sy sijn minne
        Sy es gemaect sijn aduocaet
        Der ingelen coninginne
      
      
        Die coninc sach die scone sale
        Sy beuiel hem alsoe wale
        Dat hi er in wonen quam
        Bouen alle creaturen
        Genuechte hy in haer nam
      
      
        Sy brachte dat suete cleine kindekijn
        Des vaders sone een eeuwich scijn
        Sy es soe wel geraect
        Al woude hy suegen in haren scoot
        Hy heeftse selue gemaect
      
      
        Ghy sijt dat hemelsce paradijs
        In v soe wies dat godlijc rijs
        En quam in deser tijt
        Die in dat paradijs mocht gaen
        Hy waer te mael verblijt
      
      
        O sterre der zee ghy sijt soe scoone
        Ghy verblijt daer al den troone
        En die te water sijn
        Sy hebbe hope en troost alleene
        aen uwen scoenen scijn
      
      
        O scone wingaert rancke ghy sijt soe fier
        V rueke verdrijft dat helsce dier
        Ende houtten in uwen bant
        Edel vrouwe ghy mochten dwingen
        Want hy ontsiet v hant
      
      
        Ghy sijt die roose in iherico
        Ghy maket hemel ende eerde vro
        Met uwer sueticheit
        Hulpt ons vrouwe na deser tijt
        In de eeuwige salicheit
      
    
  