
    
      
        GHegroet so sijt Maria
        Moeder ghebenedijt
        Gratia plena
        Der godheyt sijt beurijdt
        Nu ende in alder tijt
        Maect ons van sonden quijt
        V ende v kint hier ghedaelt beneden
        Dancken wij menichfout
        Want hi heeft sijn ionghe teeder leden
        Voer ons ghesticht aent cruycen hout.
      
      
        Ghi hebt des vaders woort
        Veruult doer v ootmoet
        Ende doer v accoort
        Ist gheworden vleesch ende bloet
        Gheloeft sijt moeder soet
        Ghi baersde ons behoet
        V ende v kint hier ghedaelt beneden
        Dancken wij menichfout
        Want hi heeft sijn ionghe teeder leden
        Voer ons ghesticht aent cruycen hout.
      
      
        Die godheyt hoochste die wijn
        Hebt ghi gheopenbaert
        Christus het hemelsche schijn
        Als mensche ghehantiert
        Reyn moeder ghemaniert
        Die themelsche rijck verciert
        Was gheboren hier int dal beneden
        Wi dancken menichfout.
        Want hi heeft sijn ionghe teeder leden
        Voer ons ghesticht aent cruycen hout.
      
      
        Die herderkens ontsprongen
        Op den couden kerstnacht
        Mits dat die engelen songen
        Gloria svaders macht
        In excelsis nu lach
        Deo die salighe dracht
        Was gheboren hier int dal beneden
        Wi dancken menichfout.
        Want hi heeft sijn ionghe teeder leden
        Voer ons ghesticht aent cruycen hout.
      
      
        Doer des engels sanc aenhoren
        Verwondert seer in dien
        Daer Cristus lach gheboren
        So liepen sijt aensien
        Elck met gheboghen knien
        Sijnde vol melodien
        Ghingen si tkindeken aenbeden
        Ende dancken menichfout
        Want hi heeft sijn ionghe teeder leden
        Voer ons ghesticht aent cruycen hout.
      
      
        Als sijt warachtich vonden
        Dat die engel hadde verclaert
        Hebben sij in corten stonden
        Dit al gheopenbaert
        Ende liepen ter cudden waert.
        Neerstelijck seer onueruaert
        Haer scaepkens vonden sij in vreden
        Ende dancten hem menichfout.
        Want hi heeft sijn ionghe teeder leden
        Voer ons ghesticht aent cruycen hout.
      
      
        Louen wij u te samen
        Tkint ende sijn moeder Marie
        So dat ons tonser vramen
        Een goet nyeu iaer gheschie
        Hoochste seignorie
        Iaecht van ons die helsche prie
        Al ons dleuen hier begeeft beneden
        Bidden wi menichfout
        Die hebt v ionghe teeder leden
        Voer ons ghestrect aent cruycen hout.
      
    
  