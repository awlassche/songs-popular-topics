
    
      
        Ghi die Iesus wijngart plant
        Verblijt v op dat soete lant
        Daer ghi sijt toe vercoren
        Die cierheyt is daer onsprekelijc
        Die blischap onbegripelijck
        Die v daer sal gheboren.
      
      
        Die claerheyt / vruecht uwer suyuerheyt
        Die v Iesus daer heeft bereyt
        Die en is v niet te noemen
        Ierusalem eest lant ghenaemt
        Vol heylicheden schoon bequaem
        Verciert met alle vruechden.
      
      
        Van hier so en coemter niemant in
        Hy en draecht int herte Iesus min
        Ende is verciert met duechden
        So sijnse die Iesus wijngaert planten
        Iesum neerstelijck te dienen hen seer verlanct.
        Om corts bi hem te comen
      
      
        Het sal daer dueren sonder verganck
        Het is veel schoonder dan oft waer van gout
        Verciert met gulden bloemen
        Die scoonder blincken dan die maen
        Die sonne si te bouen gaen
        Met haren soeten bloemen
      
      
        Van pueren goude ist schone ghepaueyt
        Met soete rooskens ouerspreyt.
        Die sullen daer eewich dueren
        Och hoe onsprekeliken claer
        Dat god daer is ons lieue vaer
        Tis wonder meer dan wonder
      
      
        Hi is eewelijc heeft gheweest
        Die allen dinghen sijn wesen geeft
        Hier bouen ende ooc hier onder
        Wt hem vloeyt alle soeticheyt
        Dye haer so verre so wijt wt spreyt
        Al tot des lants gulden mueren
      
      
        Hi is een eenich kint Marien soon
        Ende is daer so wonderliken scoon
        Die ons dlant heeft ghewonnen
        Hi sidt daer in dat soete lant
        Sinen lieuen vader ter rechter hant
        Voer alle creaturen
      
      
        Die hem aenscout is so verblijt
        Thien duysent iaer en dunct hem gheen tijt
        Tis waer diet can versinnen
        Want den tijt en is daer niet
        Daer nemmermeer en is verdriet
        Van buten noch van binnen
      
      
        Men is daer altijt vro en bli
        Van alle sorghen is men vri
        Daer en can gheen weelde gebreken
        Tis so soet ende genoechlijc
        Veel scoonder claerder ongelijc
        Dan hondert duysent sonnen
      
      
        Maria is daer coninginne
        Alle reyn maechden sijn haer gesinne
        Die Iesus heeft vercoren
        Maer si is bouen al bemint
        Van sconincx soon haer lief kint
        Als balsem onder den doren
      
      
        Haer croon blinct wonderliken scoon
        Met gulden lelien cleet se haer soon
        Gout rosen sijn haer sampellen
        Recht als die sonne ende ooc die maen
        Die vander sonne haer licht moet ontfaen
        So doen van haer de sielen
      
      
        Haren roke gaet bouen alle cruyt
        Ende bouen cymbalen hare gheluyt
        Ende alle ghescal van pipen
        Die borghers draghen daer al een croon
        Sij singhen dat clinct inden throon
        Osanna alleluya a a a a
      
      
        Daer is der maechden sanck so scoon
        Si singhen daer met des conincx soon
        Ende met der maghet Maria
        Och hoe dat luyt ouer hemelrijc
        So scone / so claer / so genoechlijck
        En can gheen mensch begripen
      
      
        Haer croone heeft eenen rosen crans
        Si gaen met Cristo aen den dans
        Sij louen God sonder merren
        Dat cransken is van sulcker virtuyt
        Elck roosken gheeft meerder claerheyt wt
        Dan sonne / mane / en sterren.
      
      
        Gheen cruyt op aerden en is so soet
        Dat riect ghelijc dat cransken doet
        Al waer alle cruyt fioletten
        Sij hooren ooc dat soet gheluyt
        Coemt mine beminde suyuer bruyt
        Rust nu in mijn armen beyde
      
      
        Si sijn beuaen met Iesus min
        Als Cherubin ende Seraphin
        Van groter liefden si vloeyen
        Ghelijc de sonne is sijn aenscijn
        Si volgen dat soete lammekijn
        Ghecleet met witten stolen
      
      
        Die enghelen / die sielkens sijn al ghemeen
        Sij singen soe blidelijcken onder een
        Voer den coninc vanden troone
        Lof si v heere van Sabaoth
        Almachtich / ewich / heylich god
        Een wesen in drie personen
      
      
        Ghi sijt die ewich heeft gheweest
        In hemele / in aerde / met uwen gheest
        Doet vrolijck iubileren.
        Och this so ghenoeghelijck
        Te hooren van dat soete rijck
        Die eerbaerlijcken leuen
      
      
        Ende dienen Ihesum trouwelijc
        Sinen wijngart planten si blidelijc
        Dese werelt si begheuen
        Maer als haren tijt is ghedaen
        Sal hyse lieuelijck ontfaen
        Ghelijc der sonnen verheuen
      
      
        Och waerlijck hi is so seere verblint
        Die dit tijtlijcke goet voert eewich bemint.
        En wil des lants vergheten
        Nochtans sien sij dat fundament
        Dat wel vercierde firmament
        Met sterren ende met planeten
      
      
        Ic en heb v niet soe veel gheseyt
        Dit lant en is veel bat bereyt
        Dan eenich mensch can dincken
        Plant vry ghi sult daer sijn verblijt
        Mer siet dat ghi ghestadich blijft
        Vwen tijt die naect allincken
      
      
        Dat Iesus v daer sal ontbien
        V wercken sal hi ouersien
        Ende na v duechden loonen
        Och God verleent een yegelijc
        Op dat lant te dincken hier op aertrijck
        En dat namaels te bewonen
      
    
  