
    
      
        Lijskijn wat helpt vele ghestreiden
        Ic moet u doen dat zotte dinc
        Ic hebt u menich waerf ghebeiden
        Daer u niet vele an en hinc
        Her wouter
        En tast mi emmer niet beneden
        Ghine waert een lettel stouter
      
      
        Lijskin bi deis heren doot
        Haddic u up den corentas
        Al waerdi .vij. waerf so groot
        Ic soude u leeren tswingen tvlas
        Wat lijskin
        Vindi mi niet in uwen scoot
        So seght dat ic een annin bin
      
      
        Her wouter ghi sijt al te stout
        Van uwen fellen daden
        Ghi sijt out ende ghi sijt cout
        Ic souds u wel verzaden
        Her wouter
        Vermeit u niet up uwen bout
        Ghine waert een lettel stouter
      
      
        Lijskin minne hout up sijn hant
        Ghi sulles noch ontgelden
        Wacht u wouter goet calant
        Ghi sout mi moeten melden
        Wat lijskin
        Laetti hier niet eenen pant
        So seght dat ic een annin bin
      
      
        Secht mi wouter lieve drael
        Wat pande wildi hebben
        Dat ic u gheve ic jans wael
        Een quaet jaer op u rebben
        Wat wouter
        Ne comt met ysere an gheen stael
        Ghine waert een lettel stouter
      
      
        Her wouter die was arde gram
        Van deser wreeder sprake
        In sinen aerm dat hise nam
        Soe sloucher vor de cake
        Wat lijskin
        Doe ic u noch niet wesen tam
        So secht dat ic een annin bin
      
    
  