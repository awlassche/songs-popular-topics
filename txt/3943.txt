
    
      
        O fluer van allen vrouwen
        Maria reyn beelde soet
        Als ick v mach aenschouwen
        Verhoecht mi minen moet.
        Ghi sijt diet al verbliden doet.
        Daer bouen in des hemels lant
        V gracie vloeyt als een volle vloet
        Op ons arme menschen cranck.
        Schoon aenschijn blanck
        Lof ende danck
        Al ben ick cranck
        Ghi sijt ons troost verheuen
        Al in des hemels sanck.
      
      
        O hoochste coninghinne
        Van God altijt ghemint
        Ick ben bedruct van sinne
        Mijn leuen en is maer een wint
        Vercrijcht mi gracie aen v kint
        Te gaen den rechten ganck
        Eer my die bitter doot mijn leuen beneemt.
        Neemt mi hier in v bedwanck.
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        O bloeme alder hoochst ghepresen
        Voer al dat God gheboot
        Bi v sijn wij ghenesen
        O troost in alder noot
        Ghi en hadt noyt smette / cleyn noch groot.
        Int baren noch int ontfanck
        V siele / v lijf / wert na v doot
        Verheuen in des hemels sanc.
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        Fonteyne vol van duechden
        Met engelen al omrinct
        Doer tgroot solaes van vruechden
        Als ghi den Gods sone ontfinct
        Ick bid v dat ghi den vyant dwinct
        Int vechten valt hi ons so strange
        Eer hi mijn siele tonder brinct
        Coemt mi te hulpen ic ben so cranc
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        Doert minnelijc visiteren
        Van uwer nichten weert
        Wilt mi nu preserueren
        Van dat mijnder sielen deert
        Ic heb mi seer qualijc gheneert
        Tot Gode ben ic veel belanck
        V kint gheeft al dat ghi begeert
        Vercrijcht mi sinen danck
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        Al vander hellen soorte
        Gods moeder en maecht eerbaer
        Doer die vruechde dijns kints gheboorte
        Vertroost mijn herte swaer
        Mijn hope staet aen v eenpaer
        Al ben ic in duechden cranck
        Bescermt mi vander hellen vaer
        Och eewelijc is so lanck
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        O moeder die God meest minde
        Maria sijn vrouwelic diet
        Doer die vruecht van uwen kinde
        Doert liden dat hem gheschiet
        Sijn bitter doot ende v verdriet
        Behoet ons vander hellen stanc
        Doer die vruecht daer ghi hem nu in siet
        Neemt mi in v bedwanck
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        O maecht niet om volprisen
        In duechden heel verclaert
        Doer die vruecht van dijns kints verrisen
        Sijn opuaert ten hemel waert
        Doer den heiligen geest vermaert
        Die God sinen apostolen sant
        Ick bid v dat ghi mi bewaert
        In mijnder sielen wtganck
        Schoon aenschijn blanck
        Lof ende danck
        Al ben ick cranck.
        Gji sijt ons troost verheuen
        In des hemels sanck.
      
      
        O alder schoonste schoone
        Wiens vruecht is onghesomt
        Ghi sijt in shemels throone
        Daer ghi bouen die sterren clomt
        Als v kint de quade verdoemt
        Ghedenct dan desen sanck
        So dat ic hooren mach / nu comt
        Segt mijnder moeder danck
        Schoon aenscijn blanck
        Lof ende danck
        Al ben ick cranck
        Ghi sijt onsen troost verheuen
        In des hemels sanck
      
    
  