
    
      
        O Iesus bant / o vierich brant
        Hoe vast houdi mi in v bedwanc
        Ghi sijt al mijn meenen.
        Ten dede v troostelic onderstant.
        Nemmermeer en leedic dit nauwe bedwanc
        alteenen.
        O heer wilt mi troost verleenen ende verleenen
      
      
        O roose gaert o minlijc aert
        Ghi zijt alleen mijn toeuerlaet
        V wil ick en anders gheene
        Ghi sijt mijn troost mijn toeuerlaet
        Ghi weet wel dat sorgelijck met mi staet
        
          Alteenen
        
        O heer wilt mi troost verleenen
      
      
        Der werelt raet is dicwils quaet
        Ic bid v dat ghijt verstaet
        Altijt brengt si druc en weenen
        Nu mogende God moet ymmer sijn
        Soe sette ict inden wille dijn
        
          Alteenen
        
        O God wilt mi troost verleenen.
      
      
        O vrient int schijn / en is niet te sijn
        Hoe wee doet ghi dat herte mijn
        Het doet mi dickwils weenen
        Het doet mijn herte seer grote pijn
        Het is al bedroch en valsch fenijn
        
          Alteenen
        
        O God wilt y troost verleenen.
      
      
        Die swane singt / wanneer haer dwingt
        Die doot diet al te niete bringt
        Dus volge ick haer ghemeene
        Al is bedruct dat herte mijn
        Nochtans thoon ic een bly aenschijn
        
          Alteenen
        
        O God wilt mi troost verleenen.
      
    
  