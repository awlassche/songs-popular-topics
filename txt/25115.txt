
    
      
        Dat scoenste kint es ons geboren
        Dat alre soetste mannekijn
        Die sijn herte aen hem wilt keeren
        Hy sal hem getrouwe sijn
        Deus eterne tu pijssime.
      
      
        Die wilt goeden huwelic doen
        Ons vrouwe sal hem beraden
        Sy heeft soe sconen iongen soen
        Die wilt sy al om bestaden
        Deus eterne tu pijssime.
      
      
        Machmen goeden houwelic doen
        Aen een arm gesellekijn
        Het es van hauen also bloot
        Dat leet in een arme crebbekijn
        Deus eterne tu pijssime.
      
      
        Al es dit soete knapelkijn
        Alte arm van goede
        Hy es doch edel ende fijn
        Ende alte fier van moede
        Deus eterne tu pijssime.
      
      
        Sijn voetkens waren dicwile cout
        Doen hy begonst te gane
        Ende altoos was sijn helsken bloot
        Ende luttel hadde hy ane
        Deus eterne tu pijssime.
      
      
        Sijn groot armoede maect ons rijcke
        Dat heeft ons sijn minne gedaen
        Van liefden en consti niet gerusten
        Tot dat hy hadde die doot ontfaen
        Deus eterne tu pijssime.
      
      
        Die hemel vloeyde honech vloet
        God vergaf den toren
        Doen die ewige wijsheit weert
        In eenen stal geboren
        Deus eterne tu pijssime.
      
      
        O ewich ende genadich god
        Wat hebdi doer den mensce gedaen
        Als wy te male niet en sijn
        Wat suldij dan van ons ontfaen
        Deus eterne tu pijssime.
      
    
  