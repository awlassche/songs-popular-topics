
    
      
        GOd groet v coninghinne
        Maria soet iolijt
        Ghi sijt een vat vol minnen
        Altijt ghebenedijt.
        O weerde bruyt der weelden
        Dijn lof is eewich lanck
        Fonteyn vanden eewigen leuen
        Schenct ons der minnen dranc
      
      
        God groet v alder claerste
        Diemen aenscouwen mach
        Maria ons bewaerster
        Ghi sijt een eewich dach
        Wel schone sonder verdrieten
        Vol alder duechden groot
        Och laet mi dijns ghenieten
        O weerde roose root
      
      
        God groet v morgensterre
        Een spieghel sonder smet
        Die schoonste sonder merren
        Reyn lelie onbeulect
        Maria edel sonne
        Ick wil v gheuen prijs
        Ghi sijt die suyuer bloeme
        Vercierende dat paradijs
      
      
        God groet v keyserinne
        Peerle der ioncfrouwen schoon
        Ghi blinct ghelijck die sonne
        Al in des hemels throon
        Daer bisty wtuercoren
        Die spieghel al volmaect
        Als een verchierde roose
        Oock moeder ende maecht.
      
      
        God groet v suyuer maget
        O soete medecijn
        O dach die eewich daghet
        Ick waer so gaerne bi dijn
        En wilt mijns niet vergheten
        Och edel honich raet
        Als mi mijn herte sal breken
        In die vre mijnder doot.
      
    
  