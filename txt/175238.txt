
    
      
        Prinsesje, dat ons werd geboren
        In den schrikkelijken tijd
        Van een wereld, schier verloren
        In al Godverlatenheid.
        Prinsesje, dat ons werd gegeven
        Ver van het vaderlandsche huis,
        Ver van uw erf en volk verdreven:
        In ons hart hebt ge al uw thuis.
      
      
        Tusschen onze angst en nooden
        Was uw allereerste schrei,
        't Teeken, dat uit duizend dooden
        't Leven triomfeerend zij.
        Bloesem in de woestenijen
        Van ons zwaar geteisterd land,
        Komt g' ons van de ban bevrijden,
        Van de wanhoop en de schand.
      
      
        Prinsesje, als g' uw eerste schreden
        In de lage landen zet,
        Zal uw volk u tegentreden
        Onbelast en onbesmet.
        Tusschen puin van Neerlands steden,
        Zal 't verraad gebannen zijn,
        Zal de storm zijn uitgestreden,
        Holland zal weer Vrijland zijn.
      
      
        Prinsesje, welk een moedvol hopen
        Stroomt door ons gefolterd hart.
        Hoe de vijand storm zal loopen,
        Hoe zijn woede ons ook benard',
        Taaier zal de weerstand groeien,
        Feller ons verbeten zijn,
        Tot gij bij ons op zult bloeien
        Onder vredes zonneschijn.
      
    
  