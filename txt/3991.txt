
    
      
        Verlangen / verlangen doet mijnre herten pine
        Tot ick come al in die hoochste vruecht
        Ic en wete gheen beter gheen beter medecijn
        Dan altijt te dencken / te dencken op die duecht
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Ic heb een liefken lief vernomen
        Al binnen al inder sielen van mi
        sal god sijn werc in ons becomen
        So moet nature verwonnen sijn
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Om Ihesum wil ic leuen ende steruen
        Hi is mijn troost in alder stont
        Ick soude soe gaerne sijn ionste verweruen
        Ick woude dat hy hadde mijnre herten gront
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Mijn herte is soe seer beuanghen
        Hoet tusscen hem ende mi mach staen
        Sijn liefde houdt mi hier beuanghen
        Met menigen liden onderdaen.
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Mer ic en wils niet beclaghen
        Dat liden maect die siel so schoon
        Een yegelijc moet sijn cruce dragen
        Het is den slotel vanden throon
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Int cruyce wil ic mi verbliden
        Wanthi die gerne te saluen pleech
        Die sijn cruys met bitter liden
        Al sonder salue ghedragen heeft
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Och Iesus salue die is so soet
        Mer si en mach hem werden niet
        Die anderen troost van buyten soecken
        Die dragen het cruyce al met verdriet.
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Och woude hem die mensche van sonden keeren
        Ende bidden God om sijn gracie soet
        So souden wi met onsen heere
        Verbliden in sijn glorie soet
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Hi sal ons moeten presenteren
        Als wi voer den rechter staen
        Ende hi ons sal examineren
        Van al dat wij hebben misdaen
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Nu laet ons dit in tijts besluten
        Die coselike meester weetet al
        Dat int hemelrijcke schuylt
        dwelc hi int openbaer condigen sal
        Aylacy / aylacy / aylacy / aymijn
        Sal ick noch langhe van God ghesceyden sijn.
      
      
        Hi sal ooc wel hebben onthouwen
        Ons druc / ons liden int ghetal
        Als elc van ons in groter vruecht
        Sijn pelgrimagie offeren sal
        Aylaes / aylaes / aylaes / aymy
        Sal ick noch langhe van God ghesceyden sijn
      
    
  