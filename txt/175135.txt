
    
      
        De lieve Mei staat voor de deur,
        Wij roepen al: kom binnen!
        Zij geeft ons bloempjes zacht van kleur
        En zoet van geur,
        En opgeruimde zinnen;
        Want wie van 't jaar zijn best hier deê,
        Dien brengt ze alligt een prijsje meê, -
        Kom binnen!
      
      
        Dat ware ook wel een stoute gast,
        Die roepen dorst: blijf buiten!
        'k Wed, hij had wis niet opgepast,
        En dacht wel vast:
        'k Moet naar mijn' prijs toch fluiten!
        Doch was er onder ons zoo'n guit.....
        De Mei er in, en hij er uit:
        Blijf buiten!
      
      
        Maar neen! dat loopt wel geen gevaar;
        Hoor, ieder roept: kom binnen!
        En, prijs òf niet, wij toonen maar,
        Wat wij van 't jaar
        Aan knapheid mogten winnen:
        Kom, lieve Mei! en hoor het lied,
        Dat dankbaar uit ons harte vliet:
        Kom binnen!
      
    
  