
    
      
        O Rooden mont
        Ghi maect ghesont
        In alder stont
        Al die ghijs gont
        O soete gront
        seer hooch ghepresen
        Alsijn si totter doot ghewont
        Ghi moechtse saen ghenesen
      
      
        O reyne maecht
        Die niet en draecht
        Dat God mishaecht
        Maer onuersaecht
        Alle quaet verlaecht.
        Dies sidy ghepresen
        Eer mi God van sonden plaecht
        So wilt mijn hulpster wesen
      
      
        Beelde reyn
        Ghi sijt certeyn
        Een edel greyn
        Gods liefste reyn
        Sijt ghi alleyn,
        Alswo wij lesen
        Och troost ons in dit swar gheweyn
        Dat wij van druck ghenesen
      
      
        O dagheraet
        Daert al aen staert
        Ons troost en raet
        Lacy al mijn daet
        Is snoode en quaet
        O bloeme wtghelesen
        Mer ghi sijt des sondaers toeuerlaet
        So ghi dat wel hebt bewesen
      
      
        Die dit eerst sanck
        Seer snoode en cranck
        In duechdenb manck
        Is sinen ganck
        Sijn leuen lanck
        Moet hi aldus hier wesen
        O alders schoonste aenscijn blanck
        Weest doch mijn troost in desen
      
    
  