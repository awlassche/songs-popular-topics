
    
      
        Een kint is ons gheboren in bethleem
        Dies hadde Herodes thoren
        Dat scheen aen hem.
        Als Herodes dat vernam
        Dat dat kindeken gheboren was
        Was hi toornich ende gram
        Ende hy ontsach hem das
        Dat hy verliesen soude sijn rijcke groot
        Hy peysde hoe hi mocht brengen dat kindekijn ter doot
      
      
        Doen Herodes dat vernam
        Dat dat kindekijn geboren was
        Te bethleem in die cribbe
        Als die prophecie las
        Doen dede hi al omme senden
        Om meesters groot
        Ende vraechde hoe hi mocht brengen
        Dat kindekijn ter doot
        Een kindeken is ons gheboren in bethleem
      
      
        Drie coningen wt orienten
        Quamen te Iherusalem
        Sij vraechden waer hi gheboren waer
        Die coninc der ioden
        Sij saghen in orienten
        Die sterren schijn
        Totter tijt toe dat sij vonden
        Dat soete kindekijn
        Een kindeken is ons gheboren in bethleem
      
      
        Herodes sprac totten coningen
        Gaet wech / ende soect dat kint
        Met also grooter eeren
        Men seyt hi is coninck
        Coninck boven alle coningen
        Soe is hi fijn
        Men seyt hi sal besitten
        Dat rijcke mijn
        Een kindeken is ons gheboren in bethleem
      
      
        Als ghi dat kint hebt vonden
        Keert wederom tot mi
        Dat ick in corten stonden
        Mach weten waer dat si
        Ick soudet so gaerne aenbeden
        Dat soete kindekijn
        Het heeft so seer doersneden
        Dat herte mijn
        Een kindeken is ons gheboren in bethleem
      
      
        Doen die coningen quamen
        Buyten Ierusalem
        Met vruechden dat sij saghen
        Die sterre staen voer hen
        Ter tijt toe dat sij vonden
        Dat soete kindekijn
        In doeckelkijns ghewonden
        Al bider moeder fijn
        Een kindeken is ons gheboren in bethleem
      
      
        Doen si dat kindeken vonden
        So wast derthien daghen out
        Si offerden hem te dien stonden
        Myrre / wieroock / ende gout.
        Dat deden sij daer omme
        Daer was grooten noot
        Sij vonden tkint ende die moeder
        Van hauen bloot
        Een kindeken is ons gheboren in bethleem
      
      
        Snachs doe si slapen wouden
        Quam die engel Gods tot hem
        Dat sij niet keeren en souden
        Al doer Iherusalem
        In eenen anderen weghe
        So sijn si ghekeert
        Den wech tot haren lande
        Alsmen ons leert.
        Een kindeken is ons gheboren in bethleem
      
      
        Nu bidden wij desen kinde
        Dat Iesus is ghenaemt
        Dat hi ons wil bringhen
        Daer bouen int soete lant.
        Al daer die enghelen singhen
        In alder tijt
        Dat gonne ons God die heere
        Der heeren ghebenedijt.
        Een kindeken is ons gheboren in bethleem.
      
    
  