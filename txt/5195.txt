
    
      
        Wie wil doch nu beklaghen
        Ons Borghers wel bekant
        Want wy onsselven jaghen
        Al uut ons eyghen Lant,
        Ons huysen end Boomgaerden
        Verlaten wy metter spoet,
        Beminnen de Spaengiaerden
        Die niemandt en doen goet.
      
      
        Had ons de Geus verdreven
        Als sy wel worden ghedaen,
        Soo waer hem schuldt te gheven
        Maer wy zijn selffs ghegaen,
        Wy en dorven niemandt vloecken
        t'Coemt door ons eyghen raet,
        Dat wy in allen hoecken
        Nu sitten desperaet.
      
      
        Doen wy ons goet verlieten
        Doen hadden wy ghepast,
        Die Geus te zien vernieten,
        Te brenghen in de last,
        Al binnen veerthien daghen,
        Maeckten wy malcandren wijs,
        Souden wyse sien verjaghen:
        Haer goet maecken tot prijs.
      
      
        Tscheep waeren wy gheleghen,
        t'Enchuysen voor de Stadt,
        Hadden wyse doen ghecreghen,
        Wy haddense al ghehadt,
        Wy achtense voor ontbijten,
        Noch hebben sy gheen pijn,
        t'Mach ons te recht wel spijten
        Dat wy dus bedroghen zijn.
      
      
        Don Fredrick was ghecomen
        Dry weken voor Kersmis,
        Wy ghinghen ons beromen
        Ons saeck stondt heel int wis,
        Ons vrienden lieten wy weten
        Die Sop moest zijn ghereet,
        Wy woudense met haer Eten,
        Twaer Geus lieff ofte leet.
      
      
        Zy hielden haer Sop met vreden,
        Tot Nieuwe Jaer henby,
        Die Pankoecks daghen voorleden
        Die Paesch-Eyers gingen voorby,
        Die slachtijdt ginck ghenaecken:
        Zy saeten noch gherust,
        Doegingen wy schepen toe maecken
        Nae Beulingh hadden wy lust.
      
      
        Maer doen wy derwaerts quamen,
        Die Geus quam ons te moet,
        De Beulinck die wy vernamen
        En smaeckte voor ons niet soet,
        Te rugghe soo moesten wy keeren
        Dat dede Cruyt en Loot,
        Bossu werde met zijn Heeren
        Op Worst en beulinck ghenoot.
      
      
        Voor Alckmaer ende Leyen
        Heeft Godt ons knechten verjaecht,
        Hoe dat wy langher beyen
        Hoet qualijcker met ons daecht,
        Nu moeten wy leeren spaeren,
        Off vaeren op Vrybuyt,
        Dat Rijcke Luyden waeren,
        Die comen tot sint Reyn-uyt.
      
      
        Oorloff die nu noch leven
        Van die daer zijn gheruymt,
        Hadt ghy by huys ghebleven
        Ghy en hadt niet veel versuymt:
        Hadt ghy met vrienden en Bueren
        U Lijff end leven ghewaecht,
        Verwacht soet ende sueren,
        Soo dat den Heer behaecht.
      
    
  