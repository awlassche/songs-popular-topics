
    
      
        Waeckt op ghy Nederlanden
        Waeckt op tis meer dan tijt
        Of ghy compt oock in schanden
        Dus siet wel toe subijt:
        En wilt met den Prins ghetrouwe
        Verjaghen tSpaens ghebroet,
        Of ghy brenght u in rouwe,
        Jae om lijf ende ghoet.
      
      
        Wilt toch nemen exempel
        Aen Antwerpen playsant,
        Dwelck was Europus tempel,
        Van neeringh triumphant:
        Haers ghelijck is noyt ghevonden
        Van coopmanschappen schoon:
        Wat wiltment veel vermonden
        Het was des werelts croon.
      
      
        Van Oosten ende Westen
        Is daer tghoet inghebracht,
        Gout silver vanden besten
        Ghesteenten vol van cracht,
        Damasten ende Fluweelen
        Die zijn daer seere ghemeen,
        Jae Ringhen en Juweelen
        Achten sy daer oock cleen.
      
      
        Oock canmen wel aenmercken
        Haer Rijckdommen groot,
        Aen huysen ende Kercken
        Die daer ghebout staen bloot,
        Tstadthuys mach ick wel noemen
        Met twee Borsen incluys,
        Vanden Pandt moet ick roemen
        En oock van dOosters huys.
      
      
        Maer hoe sydy ghevallen
        O Coninclijcke stadt,
        U neeringhen die smallen
        U huysen ligghen plat:
        Dit heeft ghedaen den Vader
        Der tyrannen verwoet:
        Ducca Dalf een Spaens verrader
        Ghierich nae tChristen bloet.
      
      
        Doen hy u heeft ontstolen
        Die Croon al van u hooft,
        En maeckten de moorders holen
        Die u nu hebben berooft,
        Veel sachmen doen singhen
        Van vreuchden Neros Liet,
        Die nu oock moeten springhen
        En sitten int verdriet.
      
      
        Inde maent nae October
        In November den vierden dach
        Wert ghy bespronghen sober
        Doort tCasteel sonder ghewach,
        Met twee:  duysent Soldaten
        Vanden Antechrist verwoet,
        En noch twee hondert pyraten
        Te peerd sijt dit wel vroet.
      
      
        Dese Spaensche bloethonden
        Hebben u bestormt fel
        Soo dat sy daer deurwonden
        Menich redelijck ghesel
        Die u wilden beschermen
        Als een maghet eerbaer:
        Maer Godt moet het erbarmen
        Uwen val volchden naer.
      
      
        Doen sy hadden ghecreghen
        Die schans teghen haer ghestelt
        Doen sijnder soo veel versleghen
        Datse niet en zijn ghetelt:
        Het roepen ende crijten
        Tot inden Hemel clanck
        Van diemer sach doot smijten
        Al vande Spaengiaerts stranck.
      
      
        Kinders en vrouwen clachtich
        Sijn daer met hoopen vermoort
        Oudt, Jonck, o Godt almachtich
        Waer ist oock oyt ghehoort?
        Van datter is bedreven
        Vanden Spaenschen tyran
        En yeghelijck moeste sneven
        Wast oudt, jonck, wijf ofte man.
      
      
        Jerusalem cloeckmoedich
        Noch Troyen gheruyneert
        En zijn noch soo verwoedich
        Noch wreet ghedestrueert
        Die stadt deden sy branden
        Tvolck worpen sy daer in
        Met haer bebloede handen
        Schoffierden zy niet min.
      
      
        Veel zijnder doot ghedronghen
        In desen wreeden strijt
        Veel oock int water spronghen
        En verdroncken subijt
        De Soldaten vander Stede
        Worpent gheweer inde vest
        Dwelck sy volchden mede
        Omme soo tontcomen best.
      
      
        Oock veel kinders ende vrouwen
        Sachmen ghaen den selven ghang
        Om tleven te behouwen
        Noyt doot en was soo strangh
        Schepen vol volcx gheladen
        Soncken int Schelt seer ras
        Om dat elck onberaden
        Hem salveerden op dat pas.
      
      
        Veel Heeren zijn ontloopen
        Desen seer grooten noot
        Oock moestent veel becoopen
        Met een haestighe doot
        Alsoot wel is ghebleecken
        Aende Graef van Oversteyn
        Oock sietmen noch ghebreecken
        Veel Heeren int ghemeyn.
      
      
        Dertich Vendelen knechten
        Laghen daer inde Stadt
        Met duysent Ruyters om te vechten
        Teghen den Spaengiaerts plat
        Die zijnder meest ghebleven
        Soo datmen seyt ter noot
        Datter wel zijn ghesleghen
        Achtien duysent menschen doot.
      
      
        O Antwerpen verheven
        Merct wat u is gheschiet
        Als dat ghy coemt in sneven,
        Door truysschen van een riet,
        Want die u doen dit lijden
        Verstaet wel hoe ickt meen
        Hadden tot allen tijden:
        Wel hondert teghen een.
      
      
        O ghy Wethouders bloetghierich
        Hier voelt ghy Godes hant
        Ghy Woeckenaers onmanierich
        En overdaders vailliant,
        Leert nu Godt eens recht bekennen
        Verlaet u boosheyt quaet,
        Op dat ghy moecht ontrennen
        Dat over u hooft noch staet.
      
      
        Oorlof ghy menschen alle
        Merckt wel op dit beclach,
        En roept met groot gheschalle
        Wee over sulcken dach,
        En wilt u tot Godt keeren
        Rijck, arm, oudt ende groot,
        Op dat den Heere der Heeren
        Ons houdt uut sulcken noot.
      
    
  