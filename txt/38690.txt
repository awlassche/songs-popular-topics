
    
      
        Ghy geyle flincken loecht van sinnen
        Soo onbedacht in uwe jeucht?
        Lock-vincken tot het spel der minne
        Dat seecker toch niet veel en deucht,
        Hoe sal u vreucht ten lesten enden?
        In groot verdriet, in swaer ellenden,
        Ghy simpel duyven sonder gal?
        Hoort eens wat ick u seggen sal.
      
      
        'Tis maer een maent oft twee gheleden,
        Dat seecker Jouffrou aen haer deur
        Wiert van een Jonckheer seer ghebeden
        Om gonst van gratie en faveur:
        En siet door dit seer listigh locken?
        Heeft hy haer soo in 't net ghetrocken?
        Dat zy noyt nacht een oogh en sliep,
        Sy gonck hem naer waer dat hy liep.
      
      
        Als hy dit meysken had bedroghen,
        En steken wou sijn schuyt van kant,
        Is sy hem om den hals ghevloghen,
        En heeft gheroepen moort en brandt:
        Dit hoorden allen de ghebueren,
        Dies saghen dese dwase kueren,
        Van dese vuyl en stoute bruydt,
        En lachten 't suyver staeltjen uyt.
      
      
        O meyskens hout u perten binnen!
        En spieghelt u aen dit fatzoen?
        Bedwinght u ooghen ende sinnen
        En wilt noyt sulcken kurkens doen?
        Want die sijn hert eens laet vervallen
        Op't dertel jocken ende mallen,
        Verr' buyten 'tspoor van echte trouw,
        Die proeft den na-smaeck van berouw.
      
    
  