
    
      
        Mijn doghen willic met vruechden draghen
        Up aventueren watter ghesciet
        want al wildic mi vercnaghen
        Mi ne ware dies te beter niet
        de sulke sout sien hi soude mi claghen
        nochtanne ware lief hem mijn verdriet
      
      
        Ic wille mi blidelike ghelaten
        al legghic nu onder voet
        Si sullens verdrouven die mi haten
        want ic pense in minen moet
        Ic sals comen te goeder baten
        al hebbic noch cranken spoet
      
    
  