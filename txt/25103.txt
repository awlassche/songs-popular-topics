
    
      
        Scoender maeght voer noch na
        En was noeyt geboren
        Dan die edel barbara
        Wonderlijc vercoren
      
      
        Sy was vanden geslechte
        Der coninginne marien
        Wy moetense wel met rechte
        Alle gebenedien
      
      
        Sy was van allen consten wijs
        Wel geleert al openbare
        Van allen doeghden heeft sy prijs
        Geen gebrec en was in hare
      
      
        Bouen al die heilige geest
        Hy leerese van binnen
        Met sinen lichte alder meest
        Die godheit claer bekinnen
      
      
        Haer was gesonden herde snel
        Een ingel uten troone
        Diese int geloue stercte wel
        Der hoger drie persone
      
      
        Ende sy sach ter seluer stont
        Enen edelen iongelinc
        Die aent cruce was doer wont
        Dat haer diep int herte ginc
      
      
        Barbara die edel ioncfrouwe
        Heeft gode bouen al gemint
        Ende hem gehouden vaste trouwe
        Als men in haer leuen vint
      
      
        Die minne was soe ouer groot
        Als sy wel dede in scijne
        Sy en ontsach torment noch doot
        noch geenderande pine
      
      
        Gheen mertelarse en was soe gelijc
        Der passien ons liefs heeren
        Die nie quam op eertrijc
        Wine connense niet vol eeren
      
      
        Barbara rose ende lelie wijt
        alder sielen vrouwe
        Waer ghy onsen heere voer bit
        Gecrijcht van sonden rouwe
      
      
        Ende sijn heilich sacrament
        Ons heeren lichame ende sijn bloet
        Daer men ewich leuen in vint
        Ende oec oueruloedich goet
      
      
        O dierbaer sceen van dooden rijch
        Wilt ons te gode leiden
        Der maget marien meest gelijch
        Van genedicheiden
      
      
        Xpristus sprac in sijnder doot
        Vergeeft des sonde vader mijn
        Also dat die in uwer noot
        Voer alle die in sonden sijn
      
    
  