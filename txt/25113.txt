
    
      
        Hed es natuere met v solaes
        Wijs listich es v leere
        Al heb ic v wijs noch gedient
        Tot god wil ic my keeren
      
      
        Ic heb gemint ic was verblint
        Natuere en wouts niet laten
        Doen ic tot minen gronde quam
        Doe moest ict varen laten
      
      
        Een knagen een wroegen ginc my an
        Als ic mijns gronts neme ware
        Dat ic met herten heb gemint
        Dat wil ic laten varen
      
      
        Och dat ic van hem ye sciet
        Die my soe seere minde
        En heb gedaen natueren raet
        Geuolcht mier dommer sinne
      
      
        Soe waric ga soe waric ben
        Altoes soe moetic dinckcn
        Die god met al sier herten mint
        Hem seluen hy hem moet scincken
      
      
        Ic hebbe gemint den eertscen troost
        Daer op gerust met minnen
        Geuolcht al mijnre sinlicheit
        Hoe soudic god bekinnen
      
      
        Och ihesus alder liefste heer
        Ic en wil v niet verliesen
        Voer al dat in die weerelt es
        Wil ic v wt uerkiesen
      
    
  