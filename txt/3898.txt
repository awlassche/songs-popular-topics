
    
      
        O Ihesu heere hier bouen
        Lof moet v altoos sijn
        This recht dat wij v louen
        Al om den name dijn
      
      
        Want hi is alsoe soete
        Der sielen medecijn
        Het is alder qualen boete
        Ende troost van alle pijn.
      
      
        So wie dat bidt den vader
        Doer Iesus name sijn
        Hi crighet alle gader
        Lof soete heere mijn
      
      
        So wie dat hem wil minnen
        Die moet hem volghen nae
        Ende mercken wel van binnen
        Waer dat hi henen gae.
      
      
        Want Iesus is ghegangen
        Doer pijn ende liden groot
        Voer ons heeft hi ghehangen
        Ende sterf die bitter doot.
      
      
        Wie met hem wil verbliden
        Die sal dat wel verstaen
        Dat hi hier oock moet liden
        Alsoe hi heeft ghedaen
      
      
        Mer wie daer voer vergrouwet
        Ende altoos in sonden sijn
        Die en mogen niet anscouwen
        Hier nae sijn claer aenschijn
      
      
        So wie in druck verhogen
        Ende liden blidelijck
        Die sullen hier nae moghen
        Besitten dat eewighe rijck
      
      
        O Iesu lief van minnen
        Lof si v tot alder tijt
        Laet ons v rijck ghewinnen
        O heere ghebenedijt
      
    
  