
    
      
        O Iesu soet
        verleent mi doch confoort
        Sterct minen moet
        Druck worpt my ouer boort
        Valdy mi discoort
        so en can ick niet voort
        So swaer is therte verladen
        Bliue ic dus vergoort
        In mijn sonden versmoort
        So is mijn vruecht ghedaen
      
      
        Iesu en troost ghi mi niet
        So make ick groot misbaer
        In dit verdriet
        Sterue ick die doot tes claer
        Want van iaer te iaer
        So ben ick in desen vaer
        O Iesu lief / dyen ic noyt en sach
        Dat valt natuerken te swaer
        Van desen twee weerde paer
        Dwelc ick wel claghen mach
      
      
        Maria princersse fier
        Mijn hope staet al aen dy
        O reyne ende suyuer eglentier
        Aenhoort mijns drucx ghescry
        Ende staet mi bi
        Ende scheyt nu niet van mi
        Thoont doch v compassie soet
        Mi en ruct hoe dat si
        Mach ick comen vry
        Bi v mijn liefste goet.
      
    
  