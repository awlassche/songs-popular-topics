
    
      
        ALs Ihesus sal rechtueerdich sijn
        Ende ic sal daer onuerdect sijn.
        Och lacy ende wacharmen
        Wie sal mijnre dan ontfermen
      
      
        Den rekenboeck is open ghedaen
        Men leest mi daer een cort vermaen
        Hoort toe / hier is alle v leuen
        Gheringhe ghi moet rekeninge gheuen.
      
      
        Och rekeninge is mi ongereet
        Gods aenscijn valt mi te wreet
        Die cracht die wil mi falen
        Hoe soude ick dat verhalen
      
      
        Ic en sie mi seluen geenen raet
        Mi volcht alle mijn grote misdaet
        O doot waerdy verloren
        Waer toe sidy dan gheboren
      
      
        Al baedt al dat inden hemel staet
        Ten baet voersprake noch aduocaet
        Ick en cans niet al ouerdincken
        O berghen wilt op my sincken.
      
      
        Nu is den troost voerby ghegaen
        Blischap der werelt en mach nyet staen
        Ioncheyt heeft mi bedroghen
        Lanck leuen heeft mi ghelogen
      
      
        Waer is v duecht / v bruloftcleet
        Spreect op laet sien / toont v bescheet
        Wat hebt ghi goets bedreuen
        Waer is uwen tijt ghebleuen.
      
      
        Weest mi genadich Iesu soet
        Doer v sweet en doer v bloet
        Ende wilt mi niet verdoemen
        Als ic ten oerdeel sal comen
      
      
        Soe wie dit leest / singt / oft siet /
        Die dencke op dat grote verdriet.
        Wilt v in tijts bereyen
        So en dorsty hier namaels niet screyen.
      
    
  