
    
      
        EEn liet met droeuicheden
        Sal ick v doen ghewach
        Hoe ter werelt is ouerleden
        Wilt horen dit beclach
        Die Coninghinne ghepresen
        Van Enghelant voorwaer
        God wil haer ghedachtich wesen
        Die ons heeft al ghenesen
        Ter werelt van sonden swaer |
      
      
        Hoe mocht een stenen herte gedoghen
        dat den coninc daer dede aenschijn
        Thien mijlen wt sinen ooghen
        Moeste si altoos van hem sijn
        Ende den coninck ghinck boeleren
        Met een ander dit wel onthout
        Al door sijn lant passeren
        Ende daer bouen wilt dit gronderen
        Heeft hijse teenen wijue ghetrout
      
      
        Dit heeft si ter herten ghenomen
        Dat haer den coninc hadde ghedaen
        Si is in een bisschops hof ghecomen
        Ende was met siecten beuaen
        Daer heeftse troost vercreghen
        Ende wert daer eerlijck onthaelt
        Den rouwe is haer ter herten ghesleghen
        Si is te bedde gheleghen
        Ende heuet metter doot betaelt
      
      
        Het deerlijck ouerlijden
        Sal ick v doen ghewach
        Men hoorde noyt tenighen tijden
        So deerlijcken beclach
        Den bisschop van coleten
        die wasser altoos ontrent
        Veel worden int secreten
        Heeft si hem laten weten
        Doen hi haer gaf dat heylighe sacrament.
      
      
        Och adieu wilt v eerlijck draghen
        Mijn man mijn heere reyn
        Ghi sult mi noch beclaghen
        Dat duchtich van v certeyn
        God die willet v vergheuen
        dat ghi mi hebt ghedaen
        Wt uwen ooghen verdreuen
        Dat sal mi coosten tleuen
        O ghi waert seer qualijck beraen
      
      
        Adieu Carolus mijn neue gepresen
        Adieu mijn vrienden ouer al
        God wil v ghedachtich wesen
        Ende behoeden v voor misual |
        Dese werelt moet ic laten
        In eenen soberen staet
        Op dat ic niet en worde verwaten
        O Ihesus coemt mi te baten
        Voor god den vader mijn aduocaet
      
      
        Adieu mijn neue rooms coninc ghecoren
        Domfernandus excellent
        Adieu vrou marie edel gheboren
        Van vlaenderen ende brabant regent
        Adieu coninghinne van vrancrijcke
        Doen ghi quaemt met state groot
        Al binnen Camerijcke
        Ick willich daer oock ghelijcke
        En claghen v mijnen noot
      
      
        Dit heeft de Coninghinne van engelant
        Int doot bed daer si lach
        Met dien heeft sy haer ooghen geloken
        In Ianuario den achsten dach
        Is si vander werelt ghescheeden
        Die Coninghinne van Enghelant
        God wil die siele gheleeden
        En haer zijn rijcke bereeden
        In die eewighe glorie playsant
      
    
  