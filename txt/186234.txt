
    
      
        Dit is geen tijd voor onderling verdeeld zijn.
        Hier geldt één doel: den vijand te verslaan,
        En, of ook Hollands wonden niet geheeld zijn,
        Met nieuwen moed naast Engeland te staan!
      
      
        Hier wijkt al weifeling voor deze keuze:
        Te kruipen laf, - of pal staan in den storm!
        òf Engeland òf Duitschland zij de leuze,
        òf mensch te zijn òf slaaf, is nu de norm.
      
      
        Wie Holland lief heeft, moet dit Duitschland haten,
        Hier past geen wikkend wegen van hun leer,
        Hier kan ons geen verdraagzaamheid meer baten:
        Als Duitschland wint, is er geen Holland meer!
      
      
        Er blijft ons dit: in vast vertrouwen wachten
        Tot winnen zal 't verbonden Engeland!
        Wie met den Duitscher heult, zult gij verachten!
        Wie Holland liefheeft, staat aan Eng'lands kant!
      
    
  