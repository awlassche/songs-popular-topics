
    
      
        WI moeten van dese werelt sceyden
        Als onsen tijt hier comen sal
        Dus wil hem elc daer toe bereyden
        Oft anders coemter af misual
        Wij moeten laten dit aertsce dal
        Tis al gaet vore / ic volge v na
        Dan moet ghi van v leuen al
        Gheuen reden van alle quaet
      
      
        Ghi iongers wat wildy v verbliden
        In deser werelt corte iolijt
        Ghi moet dat vale peert beriden
        Want seer cort is dinen tijt
        Als ghi sult horen der doot ghecrijt
        Dan sal v herteken seggen eylaes
        Siet dat ghi op v hoede sijt
        Te gheuen reden van alle quaet
      
      
        Ghi dochters van amoreuse sinnen
        Peyst dat ghi morgen moet van hier
        V sal verdrieten der werelt minne
        Oft anders moet ghi int helsche vier
        Vliet die werelt ende haer hantier
        Eer v die doot ter neder slaet
        Al is v herte ionck en fier
        Ghi moet reden gheuen van alle quaet.
      
      
        Wat mach ons grote rijcdom baten
        Als wijt hier al laten moeten
        Ons eten ons drincke wter maten
        Dat brengt ons inder hellen sloot
        Al baeydy inder werelt goet
        Men salt wel weten noch hier na
        Dus van al dat ghi hier misdoet
        Moet ghi gheuen reden van alle quaet.
      
      
        Maria Gods moeder ende maghet reene
        Wilt voer ons bidden ter lester noot.
        Iesum Christum van nazareene
        Die voer ons sterf de bitter doot
        Die temptacien sijn also groot
        Wilt sijn die ghene die ons beraet
        Dat wij sonder eenighen wederstoot
        Mogen gheuen reden van alle quaet.
      
    
  