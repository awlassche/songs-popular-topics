
    
      
        DEn gheest is ghewillich / maer tvleesch is cranck
        Dat mach ick wel beclaghen
        Want ic heb al mijn leuen lanck
        Na de werelt gonste ghedragen
        Ic en weet nyet wat ic sal bestaen
        Ick vinde mi vol ghebreken
        Ic heb haer soe menigen dienst ghedaen
        Doer haer wellustighe treken
      
      
        Vander werelt en can ic mi niet ghesniden
        Nature en wil dat niet ghedogen
        Vruecht en solaes doet mi verbliden
        Daenscouwen met minen ooghen
        Venus kinderen houden mi int bedwanck
        Om dat ick ben onghebonden
        Gheen vruecht en dunct mi wesen lanck
        Ionckheyt trect my altijt tot sonden.
      
      
        De kennisse die ic had ontfaen
        Heb ick inder aerden ghegrauen
        Ghelijc die quade knecht heeft ghedaen
        Ende ben gheworden der sonden slauen
        Ic diene de werelt om haer eer
        Dat wort mi nu mispresen
        O vader ic en ben niet weerdich meer
        Dat ic v sone sal wesen
      
      
        Die werelt hebdy in v ghewelt
        Haer machte hebdy benomen
        Mit haer ben ic so seer ghequelt
        Ick en can van haer niet comen
        Sy is in mi / ende ick in haer
        Alleen hebdyse verwonnen
        O heere den strijdt valt my te swaer
        Want ick en hebs noyt recht begonnen.
      
      
        Prince der princen nu staet mi bi
        Dat ic victorie mach verweruen
        Dese drie vianden bestormen mi
        Mijn siele willen si bederuen
        Die werlt / de duuel ongevreest
        Ende mijn eygen lichaem mede
        Sijn altijd rebel tegen den geest
        Dus is mijn siele tonvreden
      
      
        Die dit liedeken heeft gheordineert
        Sijn herte dat leyt bedwongen.
        Sijn sinnekens sijn gecorrumpeert
        Wt fantasien heeft hijt ghesongen
        Die weerelt en can hi niet wederstaen
        Bidt voer hem tallen tiden
        Dat hi rechte kinnisse mach ontfaen
        Al soude hi daer om liden
      
    
  