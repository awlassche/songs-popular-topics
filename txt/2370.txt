
    
      
        O Een / o Goddelyck een /
        Dat Magdalena hadde vercoren /
        Rust o Jesus in myn herte alleen
        En laet mijn ziel van u niet scheen /
        Op dat zy niet en gae verloren.
      
      
        Drijft uut my dat u mishaecht /
        Maeckt my den mensch naer uwen wille /
        Uut liefden myn herteken naer u iaecht /
        Myn sonden met u bloet uut vaecht/
        Stort in my u gracie stille.
      
      
        O Heer, wanneer sal comen den tyt /
        Dat ick u sal aenschouwen
        Daer boven in u hemelrijck
        Daer altyt wesen sal iolyt /
        By u moeder ons lieve Vrouwe.
      
      
        Groote blyschap sal wesen daer/
        Gheen verstant en canse dincken /
        Maer wij moeten dicwil peysen voorwaer
        Dat moeten wesen sal zuyver en claer /
        Dwelck inder eewicheyt sal blincken.
      
      
        Op dese claerheyt ierst voor al
        Behoort een sondich mensch te letten /
        Dat hij tot dese vreucht niet comen en sal
        Die hier beneden in dit aertsche dal
        Zyn ziele met sonden wilt besmetten.
      
    
  