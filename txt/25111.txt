
    
      
        Hy es eenre fierder maget kint
        Al wt des vaders hert gesint
        Hets wonder groot
        Dat hy woude suygen als een cleyn kint
        In uwen scoot
      
      
        Sy es een edel coninginne
        Haer oetmoet ende haer groote minne
        Die heeft ons bracht
        Die hemel ende eerde alleyne
        Heeft in siere macht.
      
      
        Sy es die ouer scone stadt
        Die god seere minde en oec besat
        Als sinen troen
        Hy heeft daer bouen in sijn rijc
        Den hoechsten loen
      
      
        Sy es die borre en die fonteyne
        Die ouer vloeyt ons allen gemeynne
        Dies es ons noot
        Wy vinden ouervloedich goet
        In haren scoot
      
      
        O poorte des hemels ghy sijt soe scone
        Doer v soe comen wy inden troone
        Na deser tijt
        Nv hulpt vrouwe doer die scoen poorte
        Die ghy selue sijt
      
    
  