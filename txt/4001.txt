
    
      
        WIe sal mi toch helpen clagen
        Al minen verloren tijt
        Consciencie die wil altijt knagen
        Si en gheeft mi gheen respijt
        In gheen dingen ben ic verblijt
        Die hier beneden sijn
        Ick bid v ghenade heere
        Die sculden sijn al mijn
      
      
        Had ic mi seluen wel bedocht
        Ten waer mi nu gheen noot
        Die heere hadde gaerne in my ghewrocht
        Sijn gracie is alsoe groot
        Nu vindic mi van duechden bloot
        Hoe soude ick blide ghesijn
        Ick bid v ghenade heere
        Die sculden sijn al mijn
      
      
        Had ic van minen iongen tijt
        Altijt na die duecht ghestaen
        so waren nature en gheest verblijt
        Nu ben ick met druck beuaen
        Dat heb ic mi seluen al ghedaen
        Hoe soude ick blide ghesijn
        Ick bid v ghenade heere
        Die sculden sijn al mijn
      
      
        Ic wil voort gaen besteden
        In duechden minen corten tijt
        Ende soecken troost aen Gode
        Eer mi die doot verblijt
        Si en sal mi gheuen gheen respijt
        Hoe soude ick blide ghesijn
        Ick bid v ghenade heere
        Die sculden sijn al mijn
      
      
        Gods goetheyt is al gemeene
        Ick wil in hopen staen
        Const ic mijn sonden beweenen
        Hi soude mi in gratien ontfaen
        Al had ic noch so veel misdaen
        Dan soude ick blide sijn
        Ick bid v ghenade heere
        Die sculden sijn al mijn
      
      
        Had ic die gracie ons heeren
        So waer mijn siele gheuoet
        Si soude mi dwingen leeren
        Minen ongestoruen moet.
        Const icken worpen onder die voet.
        So soude ick blide sijn
        Ick bid v ghenade heere
        Die sculden sijn al mijn
      
      
        Nu wil ick goelijck liden
        Pine / druck / en verdriet /
        Conde ic daer in verbliden
        So waer mi wel gheschiet
        Si en quamen daer sonder liden niet
        Die daer bouen sijn
        Ick bid v ghenade heere
        Die sculden sijn al mijn
      
      
        Ick ben in een valleye
        God is mijn toeuerlaet
        Ic soude mi gaerne vermeyen
        Daer alle dinc in rusten staet
        Niet eer en wort mijn siel versaet
        Dan sal ick blide sijn
        Ick bid v ghenade heere
        Die sculden sijn al mijn
      
      
        Mocht mijnder siele ghebueren
        So waer si wt alder noot
        Duysent iaer schijnt niet een vre
        Die bliscap is daer also groot
        Sij scouwen daer die waerheyt bloot
        Sij mogen wel blide sijn
        Ic bid v ghenade heere
        Die schulden sijn al mijn.
      
    
  