
    
      
        Het bloeyet die werelt ghenoegelic
        In mijnen dommen sinnen.
        Sy heeft mijn hert so seer doerwont
        Met haerder valscher minnen.
        Sy heeft mijn hert so seer doerwont
        Met haerder valscher minnen.
      
      
        Het docht my wesen ghenoechgelijc
        Die creaturen te minnen,
        Maer sy sijn al bedriechgelijc,
        Als ic my wel versinne.
        Maer sy sijn al bedriechgelijc,
        Als ic my wel versinne.
      
      
        Die werelt,die moeter ghelaten sijn,
        Ende creaturen vergheten;
        Dat ghaet my naerder dan die doot,
        Mijn jonghe natuer te breken!
        Dat ghaet my naerder dan die doot,
        Mijn jonghe natuer te breken!
      
      
        Die duvel, die werelt, myn eyghen vleysch:
        Sy quellen my alsoe seere!
        Maer die den strijt noch winnen sel,
        Dat weet Ons Lieve Heere.
        Maer die den strijt noch winnen sel,
        Dat weet Ons Lieve Heere.
      
      
        Soe wye gheen lyden gheproeft een heeft,
        Die en kans niet uutghespreken;
        Hoe wee, hoe wee maer dat my doet
        Mijn jonghe natuer te breken!
        Hoe wee, hoe wee maer dat my doet
        Mijn jonghe natuer te breken!
      
      
        Och, Lieve Heer Ihesus, nu staet ons by
        Ende wilt my niet begheven.
        Ic sal noch desen strijt anghaen
        Al soudet my costen tleven.
        Ic sal noch desen strijt anghaen
        Al soudet my costen tleven.
      
    
  