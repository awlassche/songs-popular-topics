
    
      
        O wael moech di u verhoghen,
        Die om God na u vermoghen
        Den armen troest in haer verdriet.
        Tsi mit woerden of mit wercken,
        Voer u, doer of voer die kercken,
        So waer dat gise hoert of siet.
      
      
        Waerdelic end mynnentlicken
        Sel u God van hemmelrijcken
        Daer voer noch in sijn rijc ontfaen.
        Daer sel dijt pallaes aenscouwen,
        U ghetymmert al claer gouwen
        Vant goet dat gi hem hebt ghedaen.
      
      
        Hoe gi hem gheeft blidelicker,
        Hoet pallaes wort suverlicker
        Mit alle zueticheyt verciert.
        Des menschen hert mach nijt gronderen
        Hoe gi daer selt jubileren
        Om dat gi hem nu wel hantiert.
      
      
        Lof end eer sulzi u gheven
        Boven in dat ewich leven,
        Daer voer die borghers dancken seer.
        Wonderlic sulzi u prisen
        Hulp end troest mit myn bewisen
        Voer Jhesum onsen lieven heer.
      
      
        So dat gi van hem selt horen:
        'Coemt mijn vrienden uutvercoren,
        Besit mijns vaders ewich rijc,
        Ju bereyt mit lieft, mit minne,
        Vander werelts aenbeghinne,
        Want gijt verdient hebt trouwelic.
      
      
        Honger, dorst heb ic gheleden,
        Veel verdriets, veel yammerheden,
        Gi troeste my in mijn ghebrec.
        Als ik ju mijn noot liet weten,
        Drijncken gaef di my end eten.
        Daer in en sciede gheen vertrec.
      
      
        Oec in al mijn ander doghen
        Quam my troest na u vermoghen.
        Dus coemt, besit mijns vaders rijc,
        U bereyt mit lieft mit minne
        Van der werelts aenbeghinne,
        Want gijt verdient hebt trouwelic.'
      
      
        Hoe wel sel u dat behagen,
        Blidelic sel gi hem vraghen:
        'O Heer, wanneer is dit ghesciet?
        Dat wi u dus in liden saghen,
        Honger, dorst, mit ander plaghen
        End troesten u in ju verdriet.'
      
      
        So sel di dees antwert horen:
        'Lieve vreende uutvercoren,
        Voerwaer, voerwaer, ic segghe ju:
        Also lang gijs een die mynste
        Mijnre hebt ghedaen of gunste,
        So lang ghesciedet my van u.'
      
      
        O wat vruechd sel u dan wesen
        Als u God so heeft gepresen
        Voer al dat is of heeft gheweest.
        Sijn prijs is waerachteliken,
        Want sy blijft doch ewelicken.
        Mer werelts prijs is ydel feest.
      
      
        O nu wilt doch blideliken,
        Hier beneden op eertrijcken,
        Den armen gheven troest end raet.
        Wye heeft noot end bid om Gode,
        Laet u duncken tsi Gods bode
        Al waer hi wonderlicke quaet.
      
      
        Als gi een selt aelmis gheven,
        Is hi goet of quaet van leven,
        Al daer en leyt u nijt smijts aen.
        Als gi so staet in die synne
        Dat gijt puer gheeft om Goots mynne,
        Gi selt daer af groot loen ontfaen.
      
      
        Wye gi troest in sijn behoeven
        Om Goots mijn, wilt des gheloven;
        Hi wort u tymmerman te hant,
        In dat scoen palaes voerscreven
        Daer gi in sult sijn verheven
        Corts boven in dat suete lant.
      
      
        Nu God gheeft ons hier die armen
        Om dijn wille so tontfermen
        Dat wi noch weerdich moeten sijn.
        Alle blijsscap mit venite
        End verlost van dat woert ite
        Mi al sijn vreselicke pijn.
      
    
  