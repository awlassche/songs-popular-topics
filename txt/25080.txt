
    
      
        Na dat sint ian daer sach.
        Eest daer altoes eewich dach.
        Daer en es anxte noch genen noet.
        Maer vroude groet.
        Hi es daer diet al vermach.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Si sueken raste in haer begin.
        En goede weyde es haer gewin.
        In sijn suete menscheit daer.
        Ende godheit claerheit.
        Daer gaense altoes vut ende in.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Si sugen vut siere herten fijn.
        Balseme ende ouer sueten wijn.
        Die daer inder minnen groeyt.
        Ende ouervloeyt.
        Doer alle heilegen die daer sijn.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Hi biet daer sinen sconen mont.
        Sijn claer aenscijn sijn herte gront.
        Die wilt die mach genade ontfaen.
        Het es al voldaen.
        Hi es van minnen al doerwont.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Si eten daer dat hemelsche broet.
        Sijn herte es al bloedich roet.
        Die si minnen sijnse bi.
        ende altoes vri.
        Si vallen al in sinen scoet.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Hi sach dat edel weerde lam.
        Hoet ons menscheit ane nam.
        Dat doer ons verslegen was.
        Ons sonden genas.
        Ende tot sijnder vrouden quam.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Hi versach den hoechsten trone.
        Dat god was hare alre crone.
        Sittende in sijn conincrike.
        Sonder gelike.
        Dat eewich woert des vaders sone.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Die scone coninginne es daer gecleet.
        Al metter sonnen claer.
        Haer bruydegoem wel bereet.
        Scone gecleet aldaer.
        Gecroent al openbaer.
        Het es daer inder sonnen scijn
        Claer en fijn.
        Daer die weerde heilege sijn.
      
      
        Si es daer mechtich ende alte groot.
        Si heeft getorden des draken hoot.
        Ende gebonden inden bant. met hare.
        Hant. Si huede ons in die vre
        der doot.
        Het es daer inder sonnen scijn
        Claer en fijn.
        Daer die weerde heilege sijn.
      
    
  