
    
      
        ALs ons den winter henen gaet
        So coemt ons die coelen meye
        Dan singhen die voghelkens schoone
        So menigerhande gheleye
        Dat doen si al om haer Gods danc
        Met groter melodie
        Bouen alder engelen sanck
      
      
        Maria is een fonteyne
        Daer al minen troost aen staet
        Ende een lelie reyne
        Die hem seer wel behaecht
        Hi wilde van haer gheboren sijn
        Om dat hi ons soude verlossen
        Al wter aertscher pijn.
      
      
        Hi daelde in aertrijcke
        In dit ellendighe dal
        Om dat hi ons soude verlossen
        Al wt der sonden val
        Daer ons Adam die vader in brocht
        Al bi des viants rade
        Dat hi verbrack tghebot
      
      
        Sij voeren alle ter hellen
        Beyde cleyn ende groot
        Daer waren si so menich iaer
        In duysternissen groot.
        Tot dat die heere verresen was
        Doen quam hyse verlossen
        Veel claerder dan den dach
      
      
        Met een groote claerhede
        So quam die heere aldaer
        Hi stack die poorte ter neder
        Die ghesloten hadde ghestaen
        Hi haelde daer sijn vrienden wt
        Met groter vrolichede
        Soe waren sij verblijt
      
      
        Dus waren si in vruechden
        In blischap menichfout
        Die heere wildese laten
        Ende comen nederwaert
        Om sijn lichaem dat hi aen nam
        Ende verrees in paeschdaghe
        Tot Maria dat hi quam
      
      
        Met troostelike woerden
        Dat hi tot haer sprack
        God groet v heylighe moeder
        Maria verblide haer daer af
        Sy sach daer haren gheminden staen
        Dyen si vanden cruyce
        So deerlijck hadde ontfaen.
      
      
        Maria roose bloeme
        Vry edel maghet vry
        Bidt Iesum uwen sone
        Dat hi mijnder ghenadich si
        Als ick van hier scheyden sal
        Dat hi mijn siele brenghe
        Al in dat hemelsche dal.
      
      
        Die dit lieken heeft gemaect
        God gheue hem goet bekennen
        Dat hi so sijn leuen mach brengen
        Tot eenen saligen eynde
        Ende leuen so in deser tijt
        Dat hi hier nae mach comen
        Al in dat eewich rijck
      
    
  