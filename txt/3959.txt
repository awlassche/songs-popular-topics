
    
      
        ALs ick peyse om die doot
        Die Iesus sterf aent crucen hout
        Ende om sijn bloedige wonden root
        Ontfangen om onse schout
        sijn liden swaer / gaet mi so naer
        Sijn druc / sijn liden / ende pijn
        Nochtans ist ons een medicijn
        Hoe soude ick blide ghesijn
      
      
        Wi willen gaen hopen ende duchten
        Ende senden een vriendelijc suchten
        Den heere die alle dinck wel weet
        Bidden doer sijn druck ende leet
        Dat hi voer ons heeft gheleden
        Als een ridder een baroen stout
        Als hi voldede aent crucen hout
        Voer alle der menschen schout
      
      
        Een siele is mi beuolen
        Dat ick die bewaren souwe
        Dat si mi niet en worde gestolen
        Daer voer lide ic groten rouwe
        En wilt doch niet betrouwen
        Want de viant dinct nacht ende dach
        Hoe hi die siele verwinnen mach
        Ende brengen int eewich geclach.
      
      
        O Iesu ghi sijt so schoone
        Gheboren van eender maecht.
        Hi mach wel spannen de croone
        Die v in sijn herte draecht
        Vwen soeten naem is ons bequaem
        Dat bloet dat wt v sde ran
        Ghi sijt die liefste bouen al
        Die oyt was / oft wesen sal
      
      
        Quade tonghen sijn schoon voer ooghen
        Maer achter rugghe clappen si quaet
        Bloeyende risen doen si verdroogen
        Quade tongen sijn also quaet.
        Een duyfken puer / volcht sijn natuer
        Ick en keere daer niet om mijn hant
        Hoe diere cocht hy den lieuen pant
        Om te brengen int shemels lant.
      
      
        Die dit liet te dichten begonde
        God gheue hem goeden spoet
        Dat hi alle sijn sonden
        Mach af wasscen in Iesus bloet
        Want hi is seer cranc van minnen
        Ende traech tot alder duecht
        O heylige gheest van binnen
        Weest toch mijns herten iuecht
      
    
  