
    
      
        Neimt int ghedacht lief vrauwelijn tsaert
        Das ich ben dijn so waer ich zi
        So bem ich altoos wael bewaert
        Wat muechstu min dan dinc om mi
        Nacht ende dach peinsic om di
        Met truwen sonder aerghelist
        Want du allein die liefste bist
      
      
        In mi bestu ende anders ghein
        So ne mach mi comen in den zin
        Mijn herte es proper dijn allein
        Daer mach gheen ander commen in
        Das ich met dir de liefste bin
        Das biddic den hoghen crist
        Want du allein die liefste bist
      
      
        Eewich sonder avelaen
        Lief zuetze reine mijn hoochste vruecht
        Willic in dinen dienst vulstaen
        Vor alle dinc het mir ghenuecht
        Als ich dir zie bin ich verhuecht
        Vele meer dan ic te segghene wist
        Want du allein die liefste bist
      
      
        Troost mi dan vrauwe ende neimt mijns waer
        Der zonder ic niet leven can
        Een ure dinct mi sijn een jaer
        Of ic en zie di lieflic an
        Nu biddic dir in trauwen dan
        Dat ghi doch vrauwe mijns lidens ghist
        Want du allein die liefste bist
      
      
        Al niet ic gheer hoet mi vergheit
        Dan te zine in dijn bedwanc
        Al waert ooc al der werelt leit
        Sonder di mijn hoochste aenvanc
        Want minne en werct na niemens danc
        Wilt dan mir hertzen gheven vrist
        Want du alleine die liefste bist
      
    
  