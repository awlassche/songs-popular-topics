
    
      
        Segt ghy Berghsche Soldaten,
        Hoe waert ghy soo ghesint,
        Dat ghy hebt gaen verlaten
        Twelck u wel had ghedient,
        Moet ghy nu niet met my bekinnen,
        Dat ghy waert berooft van sinnen
        End oock al siende blint.
      
      
        Hadt ghy niet badt ghebleven
        Vereenicht met Hollandt,
        Want t'was u al vergheven
        Al u groot onverstandt,
        Ghy moet nu bat u craghen, wagen
        En daertoe meer slagen, dragen
        Nu ghy dient den Vyandt.
      
      
        U weelde gaet verkeeren
        Ghy meucht wel wesen gram,
        Ten Berch waerdy als Heeren
        Elck Hoer scheen een Madam,
        Neus end Lackerbeet vileyne
        Langhen Fleur end magher Heyne
        Was daer den hooghen stam.
      
      
        Dit waren d'Edel Mannen
        Die daer hadden bevel,
        Jan van Maestricht ghebannen
        Oock Spillebeen kentmen wel
        Oock Lenaert Spronck en Houtepen,
        Alsulcke luyden vreesdemen
        Wat docht u van dat spel?
      
      
        Magheren Heyn wilt hooren
        Was Edel van persoon,
        Een Papekint ghebooren
        Daertoe een Hoeren Soon:
        Alsulck ghespuys was daer den Adel
        Sy saten als Graven in den Zadel,
        Bloncken van goude schoon.
      
      
        Vierslot had oock besteken
        Een Judas spel seer vals,
        Te Berghen ist ghebleken
        Daer van is veel gheschals,
        Dits oock een Boer van zijnen Vader,
        End daer toe een Landt-verrader,
        Hy kon Spaens ende Wals.
      
      
        Eerst waerdy als Romeynen
        Gheacht end oock befaemt,
        Maer nu zijt ghy Vileynen
        Van alleman ghenaemt,
        Om dat ghy ghinght den Berch vercoopen
        Ende zijt daer uut gheloopen
        Als schelmen onbeschaemt.
      
      
        Daertoe oock al u daden
        Die ghy eer hebt ghedaen,
        Gaet ghy nu selffs versmaden
        Den Spaengiaert hanghen aen,
        Ghy moet nu nae haer pijpen danssen,
        Tsy voor Steden of voor Schanssen
        U loon sult ghy ontfaen.
      
      
        Moetwillich waerdy seere
        Teghen reden en recht:
        Ghy wout selffs blyven Heere,
        Nochtans waerdy maer knecht,
        Den Heere die ghy hadt gheswooren
        Die en woudy gheensins hooren
        U saecken stonden slecht.
      
      
        Die u moesten betaelen
        Stont ghy ten dienste niet,
        Dus zijt ghy sonder falen,
        Wel waert wat u gheschiet,
        Godt en wil dat niet ghehinghen,
        Dat de Knecht zijn Heer sal dwinghen
        Dus naeckt u zwaer verdriet.
      
      
        Waerom woudy niet hooren
        Nae die Heeren vaillant,
        Van Dordrecht uutvercoren,
        Die daer stelden te pant,
        Haer lyff end goet tot een verstijven,
        Dat ghy sout daer binnen blijven
        Betalen u contant.
      
      
        Cornels end Capiteynen
        Hebben gheteeckent daer,
        Diet met der harten meynen,
        Als dat ghy sout voorwaer
        Tot alder tyt de Stadt bewaren
        Soo ghy deedt voorleden Jaren
        Maer nu zijt ghy onclaer.
      
      
        Den Spaengiaert sal u klouwen,
        Met woorden wel bedocht,
        Denckt oft u is berouwen
        Dat ghyse hebt aensocht,
        U hooghen moet en mach niet baten
        Nu ghy hebt die Stadt verlaten,
        Zijt ghy oock al vercocht.
      
      
        Ghy creecht wel uwen wille
        Beloften schoon van als
        Maer zy zweghen al stille
        Haer hart docht binnen vals,
        Ghy hebt aen haer veel trotz bedreven
        Dat en sullens u niet vergheven
        Maer brenghen u om den hals.
      
      
        Sy sullen daerop toeleggen
        Om te korten uwen steert:
        Men salt noch hooren segghen
        Want ghy zijt straffens weert,
        Ten Berch en waerdy niet om dwinghen
        Zy sullen u hier of daer voorbringhen
        Te voet end oock te Peert.
      
      
        Ghy sult nu singhen hooren
        In een Latijns beduyt,
        Van eenen Paep gheschooren,
        Zijn Preken overluyt:
        Ghy sult nu leeren nyghen en stuypen
        Smorghens vroech een Misken suypen
        Al eer ghy rijdt om buyt.
      
      
        Ghy hebt veel quaets bedreven
        Aen Man, Vrouw, ende Kint,
        Die ghy bracht om haer leven
        Twas Vyandt ofte Vrint:
        U leven dat ghinck God verdrieten
        Ghy sult comen al te nieten,
        U straffe die beghint.
      
      
        Ghy zijt nu wel bedeghen
        Met den Duyvel van Dort,
        Nu ghy hem hebt ghecreghen
        Die zijn Leven verkort,
        Men sal hem binden ende smijten,
        Hy moet zijnen dootstront schijten
        Als hy ghehanghen wort.
      
      
        Oorloff int Concluderen
        Dit dient oock wel verhaelt,
        Dat zy nu vast mineren
        Die ten Berch zijn betaelt,
        Hier off daer wort d'een ghevanghen,
        En de rest moet worden ghehanghen,
        Verdienste niet en faelt.
      
      
        Ick bid u trouw Soldaten
        Betracht altijdt u eer,
        En wilt oock niet verlaten
        Den dienst van uwen Heer,
        Al quam u schoon de Vyant terghen
        'tZy voor Heusden off voor Berghen
        End ander Steden meer.
      
      
        Hout u kloeck als Romeynen
        Ghetrouw tot inder doodt,
        En slacht niet de Vileynen
        En vreest gheenen aenstoot,
        Fy hen alle die overloopers,
        Ende oock die Stee-vercoopers
        Haer schande die is groot.
      
      
        Prins, Heer, en Godt Almachtich
        Eeuwich ghebenedijt,
        U stercke handt seer krachtich
        Voert voor ons uut den strijt,
        Al t'voornemen van ons vyanden
        Wilt dat maken heel ter schanden
        Want ghy ons Heylant zijt.
      
    
  