
    
      
        Claer, luchtich, hoech gheboren,
        Vrij edel Keyserin,
        Van God soe hoech vercoren,
        Een Hemels Coningin;
        Ende alder enghelen Vrouwe
        Een Vrou van al aertrijc,
        Op U set ic myn trouwe,
        O schoene Maghet sonder ghelijcke, ghelijcke en ghelijcke.
      
      
        Aeen U roep ic ghenaden,
        Wilt mijn voerspreecster sijn:
        Bidt doch voer mijn misdaden
        U lieve Kijndekijn.
        Mijn wenen ende kaermen
        Verhoort tot deser tijt;
        Wilt my, Maria, ontfermen,
        Want Ghij ghenadich sijt, ghenadich ende ghenadich sijt.
      
      
        Ten is gheweest op aerden,
        Nu noch tot gheenre ure,
        Een Vrou van sulkee waerden,
        Soe edel ende puer,
        Soe schoen ende suverlijcke,
        Van leden wel gheset,
        Soet ende ghenoechtelijc
        Ende reyn, suver van allen smette.
      
      
        Hoe wel machmen U noemen
        Een lely wit te sijn;
        Een bloem alre bloemen
        Van verwen schoon ende fijn;
        Van roeken lustelijcke
        Boven die balsaem goet;
        Gheen mirre des ghelijcke
        En mach ruken alsoe soete, alsoe soete en also soete.
      
      
        Een paradijs vol lusten
        Ende een besloten hof,
        Daer Godt in woude rusten:
        Wie soude U edel lof
        Te vollen moeghen prijsen?
        O suver Maghet reyne,
        O Doer des paradijsen,
        Ende gheteykende Fonteyne, Fonteyne en Fonteyne.
      
      
        Roose root, sonder doorn,
        Goutbloeme suverlijc,
        Mij helpt dat ic mach hooren
        U prijsen lustelijck.
        Mijn hert ende al mijn sinnen
        Verblijden hem daer of,
        Als ic uut rechter minnen
        Voersettende sal Hor lof, Haer lof en Haer lof.
      
      
        In U ghenadicheden
        Set ic eer ende guet,
        Siel ende lijf oeck mede
        In Uwer minnen soet.
        Al dat my is ghebleven
        Van Godt hier op aertrijck,
        Wil ic U al opgheven,
        O Maghet reyn en suverlijke, suverlijke en suverlijke.
      
      
        Nu laet my niet verloren,
        O Hemelsche Coningin!
        Want ic U heb vercoren
        Te sijn myn Troosterin.
        Mit U barmherticheyden
        Soe wilt my bliven bij,
        Laet my niet van U scheyden,
        Noch en scheydt Dij niet van my, van my en van my.
      
      
        Als my bestaet aen te vechten
        Die wrede, bitter doot,
        Helpt my den strijt dan slechten
        In dier grooter noot.
        Wilt dan van my verdriven
        Des viants listicheit!
        O, Bloem van allen wiven,
        Brenct my totter ewygher salicheiden, salicheiden.
      
      
        Katherina is gheheten
        Dit oversoete liet.
        Ysbrandus, suldi weeten,
        Heeft dus haer naem bediet.
        God gon hem beyd te samen
        Te comen uut dit ellende,
        Mit sielen ende lichaem,
        Daert vroechden is sonder eyde, sonder eynde.
      
    
  