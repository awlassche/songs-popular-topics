
    
      
        Ons naket eenen soeten tijt
        Wij mogen al wel sijn verblijt
        Met herten ende met sinnen
        Ons is gheboren des seker sijt
        Soe soeten ionghelinghe.
      
      
        Ons is geboren so cleynen kint
        Van eender maecht een iongelinc
        Een sone is ons ghegeuen
        Dat is ons allen een salich dinc
        Ende hem is eewelijck leuen
      
      
        So scier als hi geboren was
        Wert hi gheleyt / alsoe ick las
        In eender couder cribben
        Want daer gheen ander wiege en was
        Daer hi in mocht liggen
      
      
        Op wat hoys wert hi geleet
        Iosephs coussen sijn eerste cleet
        Daer wert hi in ghewonden
        Noyt en was meerder ootmoedicheyt
        In deser werelt vonden
      
      
        Die beesten vielen op haer knyen
        Waer was dat wonder oyt meer ghesien
        Sij bekenden haren heere
        Dat en sachmen noyt gheschien
        Het is ons een groote leere.
      
      
        Het wert den herderkens gheopenbaert
        Al van den enghel metter vaert
        Die hen die boetscap brochte
        Sij liepen alle te Bethleem waert
        Daer sij dat kindeken sochten
      
      
        Sij vonden alle die waerheit
        So hen die engel hadde geseyt
        Vanden kinde / en vander moeder
        Het is ons een grote weerdicheyt
        Dat hi is onse broeder.
      
      
        Die herden liepen alte hand
        Si maecten meyre al om int lant
        Dat Iesus waer gheboren.
        Waer ons kindeken niet ghesant
        Wij waren alle verloren
      
      
        Daer na al opten achsten dach
        Also ons Lucas doet ghewach
        So wert dat kint besneden
        Sijn suuer bloet men storten sach
        In sine ionghe leden
      
      
        Iesus wert dat kindeken ionc
        Gheheeten op die selue stont
        Dies wij ons alle verbliden
        Ende dragen in onser sielen gront
        Hem eewelijck tallen tiden
      
      
        Drie coningen quamen alsoe verre
        Wt haren landen bi eender sterre
        Tot Bethleem inder steden
        Sij offerden wieroock / gout / en myrrhe
        Tot sijnder weerdicheden
      
      
        Doen Herodes dat vernam
        Wert hi toornich ende gram
        In alle sine sinnen
        Hi dacht hoe hi dat ionge lam
        Al totter doot soude bringhen
      
      
        Herodes geboot den ridders sijn
        Te doden al die kindekijn
        Die in dyen lande waren
        Sijn herte was in groter pijn
        Hi en woude niemant sparen
      
      
        Ioseph doen met haesten groot
        Metten kinde ende metter moeder vloot
        So hem die engel syde
        Vliet in Egipten om den noot
        Al doer die langhe heyde
      
      
        Nu bidden wij dat kindeken cleyn
        Ende Maria die suyuer maghet reyn
        Dat sij ons willen beschermen
        Ende bi hem brengen ons al gemeyn
        Ende verlossen ons van alle kermen
      
    
  