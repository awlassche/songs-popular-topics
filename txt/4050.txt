
    
      
        BEreyt v huys ter stont
        Niet langhe en moechdy leuen
        Al sidy nu ghesont
        Schoonheyt sal v begheuen
        Al sidy schoon oft rijck
        Ten mach v niet langhe dueren
        Hi staet seer wanckelijck
        Die rust op creatueren
      
      
        Alst Gof den heere belieft
        So moeten wij van hier sceyden
        En sidy dan niet bereet
        Men sal niet na v beyden
        Het is hier eenen corten tijt
        Onseker is die vre
        Hi staet seer wanckelijck
        Die rust op creatueren
      
      
        Leest ende wilt verstaen
        Ghi sullet vinden bescreuen
        Gheringe sal hier vergaen
        Den tijt van onsen leuen
        Iolijt in deser tijt
        Verkert gheringe in trueren
        Hi staet seer wanckelijck
        Die rust op creatueren
      
      
        Edel / proper / schoon / oft rijck
        Hoe moechdy v verbliden
        Ghi sult doch sekerlijck
        Tot sijnder eeren ghediden.
        Dachte ghi dit hier altijt
        Het wert soet dat nu is suere
        Hi staet seer wanckelijck
        Die rust op creatueren
      
      
        Nu bid ick v reyne maecht
        Gods moeder wtuercoren
        Dat ghi van my veriaecht
        Des vyants quaet becoren
        Ende weest mi troostelijck
        In mijnder laetster vren.
        Hi staet seer wanckelijck
        Die rust op creatueren
      
      
        Diet liedeken is ghemaect
        Tot machelen in die stede
        Die hinck aent cruyce naect
        Verleene ons allen vrede
        Hi was noch inden strijt
        Ende blide van naturen
        Hi staet seer wanckelijck
        Die rust op creatueren
      
    
  