
    
      
        Sceiden onverwinlic leit
        Onvruechdelijc es dijn beghin
        Dat nemic waerlic up mijn heit
        Ten brinct gheen dinc meer lidens in
        Sceiden du dwinx herte ende zin
        So langher tijt so meer verdriet
        Sceiden du ne ghenouchs mi niet
      
      
        Lo liever lief so liever paer
        So meer verdriets den hertzen zi
        Int sceiden hets een ure een jaer
        So lanc so meer verdriets in mi
        En hooptic niet om comen bi
        Mijns lijfs gheduer waer als .i. riet
        Sceiden dune ghenouchs mi niet
      
      
        Al es tbeghin des sceidens zuer
        Tlanghe merren en es niet zoet
        So langher dat de tijt gheduer
        Te meer verlanghens in den moet
        Sceyden nye en waerstu goet
        Noch nie en es heil van di ghesciet
        Sceiden dune ghenouchs mi niet
      
      
        Als ic of sciet mi was so wee
        Mine dede nie dinc so grote pijn
        Nu pijnt mi .M. waerven mee
        Dat ic so langhe van haer moet zijn
        So sere verlanct der hertzen mijn
        In weet niet wes mi es ghesciet
        Sceiden dune ghenouchs mi niet
      
      
        Hope nu hebt mijns levens danc
        Vor alle dinc ghi mi verhuecht
        Al dinct mi tmerren wesen lanc
        In dinen troost vindic ghenuecht
        Ic biddu god mi zaen bewuecht
        Bi haer daer ic mijn hertze liet
        Sceiden dune ghenouchs mi niet
      
    
  