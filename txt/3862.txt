
    
      
        NV laet ons vrolijc singen
        Een liedeken ter eeren van haer
        Maria met haren kinde
        Ick woude ic bi haer waer
        So waer mijn herte in rusten
        Dat nu lijdt pine swaer
        Tsceyden en sou mi niet lusten
        Al waer ick daer duysent iaer.
      
      
        Mijn herte leyt gheuangen
        Van minnen seer beswaert
        Mi mach wel seer verlanghen
        Tot minen lieue waert
        Bi hem en is gheen qualen
        Maer hier is menich seer
        Woude hi my bi hem halen
        So en truerde ick nemmermeer
      
      
        Siele ghi moet verbeyden
        Noch eenen cleynen termijn
        Al sijn wij nu ghescheyden
        Ten sal niet langhe sijn
        Ick sal v corteliken
        Al in mijn rijcke ontfaen
        Daer om strijdt blideliken
        Het sal saen sijn ghedaen
      
      
        O lief van hooger minnen
        Ick en can gheswighen niet.
        Mijn herte dat lijdt van binnen
        Ick claghe v mijn verdriet.
        Die deruen dat sij minnen
        Sijn dicwils seer beswaert
        Ende ongherust van binnen
        Het is der minnen aert.
      
      
        O siele laet v ghenoeghen
        En maket gheen verdriet
        Tot liden wilt v voeghen
        Ick en sal v laten niet.
        Maer blijft altoos ghestade
        In mijnder minnen sijn
        Dat yst dat ick v rade
        Mijn goelijck dochterkijn
      
      
        Nu wil ick altoos draghen
        In mijn herte bliden moet
        Waer om so soude ick claghen
        O heere ghi sijt soe soet
        Ick hope aen v ghenaden
        Al bistu bouen mi
        V duecht sal mi beraden
        O heere des betrou ick di.
      
    
  