
    
      
        De zwaluw, door Gods hand gedragen,
        Drijft veilig door de hooge lucht,
        Gespoord door de onverwinbre zucht
        Naar heldrer hemel, zoeler dagen;
        Zij zweeft langs berg en oceaan,
        Tot waar zij 't heilig Oost ziet blinken -
        En wijkt ten regten noch ten linken
        Van de eenmaal afgeperkte baan.
      
      
        Doe zóo ons harte naar U smachten,
        ô Heer! - geleid zóo onzen voet;
        Ontsteek de zucht in ons gemoed
        Naar U, naar U alléen te trachten!
        Behoed ons, wandlend aan Uw hand,
        Van 't afgebaande spoor te dwalen...
        Tot dat we ons koestren in de stralen
        En gloed... van 't Hemelsch Vaderland!
      
    
  