
    
      
        Met desen nieuwen iare
        So wort ons openbare
        Hoe dat een maecht vruchtbare
        Die werelt heeft verblijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Hoe wel was haer te moede
        Doen si in vleesch ende bloede
        Aensach haers herten hoede
        Den heere der werelt wijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Sy baerde hem sonder pine
        Ende bleef een maghet fine.
        Des sondaers medecine
        Dies hebben die ioden spijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Die engelen songen schone
        Glorie inden throone
        Ter eeren ende te lone
        Den kinde ghebenedijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Dat kint van duechden rijcke
        Bracht ons hier in aertrijcke
        Den vrede ghewaerlijcke
        Die herden hadden iolijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Doen acht dagen waren leden
        So wert Iesus besneden
        Al na die ioetsche seden
        Dwelc ons van sonden vrijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Als Symeon die oude
        Sach tkint: sijn herte vervroude
        Hi sprac dat ons noch soude
        Van sonden maken quijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Drie coninghen onbecande
        Wt Orienten lande
        Quamen doen offerhande
        Den kinde / dyes seker sijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Sij seyden / het waer gheboren
        Een coninck wtuercoren
        Der ioden / welc ons voren
        Verwinnen soude den strijt.
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Een sterre claer met lichte
        Beweechde dese bedichte
        Bi sijnder ghenaden ghiste
        Altoos sonder respijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Doen dat Herodes wiste
        Sijn herte seere twiste
        Hi vraechde daer na met liste
        Nochtans so hadden hijs nijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Hi badt hen als sijt vonden
        Dat sijt hem oorconden.
        Hi woudet in corten stonden
        Aenbeden sonder verwijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Sij maecten een ghesceyde
        Sij reden met arbeyde
        So hen die sterre leyde
        Tot in des kints berijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Den veerthensten dach sijt vroeder
        Sij vondent bider moeder
        Ioseph was sijn behoeder
        So ons scrifture belijt Ghelo.
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Myrrhe offerde Iaspar
        Wieroock die coninc Melchior
        Daer na gout Balthazar.
        Dies niet en ghelooft / vertijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Als ses weken vol quamen
        Si stont op na tbetamen
        Bevrijdt van alder blamen
        Om na te volghen die wet
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Dus ghinc Maria simpel
        Ende droech haer kint ten tempel
        Allen vrouwen tot een exempel
        Dies haer niet en vermijt
        Gheloeft moet sijn dat soete kiindekijn
        Gheeert moet sijn dat soete maechdekijn
        Nu ende eeuwelijck in alder tijt.
      
      
        Elck vrolijck si hier ane
        Bidt hem nu ende vermane
        Om ons bi hem te ontfane
        Eer ons die doot verbijt
        Gheloeft moest sijn dat soete kindekijn
        Gheert moet sijn die lieue moeder sijn
        Nu ende eewelijc in alder tijt.
      
    
  