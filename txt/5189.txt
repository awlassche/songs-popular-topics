
    
      
        Tfy u ghy Afgodisten
        Die Gods Raet wederstaen:
        Ja meer met den Papisten
        Dan met tPrincelick graen:
        Dunckt u niet Godt salt wreken,
        En brenghen aen den dach,
        U valsche loose treken?
        U naect eewich gheclach.
      
      
        Schaemt u het boos hantieren,
        Ghy Hypocrijten quaet,
        U loghenen versieren,
        En sit in des Landts Raedt:
        Gheveynst zijn u Raedtslaghen
        Ghy Achitopels bloet,
        Ghy sult als Aman beclaghen
        De boosheyt die ghy doet.
      
      
        Ghy soect des Graven leven,
        Op dat ghy sout te bet
        Die Landen bringhen in sneven
        Door u trouloos opset:
        Ende hebt den Prins ghesworen,
        Maer uwen Eedt is vals,
        Ghy soect den Edelen gheboren
        Te bringhen om den hals.
      
      
        Ghy sitt als Potentaten
        In des Lants Regiment:
        Maer Monicken, Papen, Prelaten
        Maken u sienden blent:
        Daerom zijt ghy Partije
        Den cloecken Grave, maer
        Al u Verraderije
        Sal comen noch openbaer.
      
      
        Ghy hebt het Landt tot schande
        Den Alff ghepresenteert
        Te leveren in zijn handen,
        Sulcks was ghepractiseert:
        Daerom quam hy ghevloghen
        Naer Haerlem, soot wel scheen,
        Daer was de Prins bedrogen
        Van boven tot beneen.
      
      
        Ghy zijt het Lant seer schadich
        Tis jammer dat ghy leeft,
        De Prince end Grave ghenadich
        Met al die hem aencleeft
        Dacht ghy toch al waerachtich,
        Ter Vleeschbanck hebben bracht:
        Maer Godt die Heer almachtich
        Heeft voor ons wel ghewacht.
      
      
        Waer uwen dienst ghetrouwe,
        Somen van sulcken leest:
        Graef Lodewijck van Nassouwe,
        Waer langh int Landt gheweest,
        Den Duck met zijn Bloethonden
        En hadde dy niet gheschilt:
        Waerdy ghetrou ghevonden,
        Het Lant waer al ghestilt.
      
      
        Ghy bindt u selven strecken
        Daer ghy in vallen sult,
        Hy sal u quaet ontdecken
        Wanneer den tijt vervult:
        Ghy sult u noch voor hem schamen,
        Laet hem comen int parck,
        Den Edelen Heer van Namen,
        Den Grave vander Marck,
      
      
        Daerom Edel Heer verheven
        Schaft eenen goeden moet:
        Godt sal sparen u leven
        Spijt u Vyanden verwoet:
        En sal u sterckheyt gheven,
        Door zijn ghenade groot,
        Op dat door u beseven,
        Wy comen uut der noot.
      
      
        Al was David verdreven
        Door Sauls hooghen moet:
        Nochtans sachmen tlot keeren
        De welcke lach onder voet:
        So sullen sy oock beclaghen,
        Aenmerckt wel mijn vermaen,
        Dat zijt dorsten ghewaghen
        U Edelheyt te vaen.
      
      
        Sy hebben veel quaets ghebrouwen
        Door haer gheveynstheyt groot:
        Oock Mannen ende Vrouwen
        Ghebracht in lijden groot:
        Eer tLant sal sijn in vreden
        Tsal costen menighen Man:
        Daerom met ons ghebeden
        Laet ons Godt roepen aen.
      
      
        Bidt voor den wel ghesenden
        Prince seer vermaert,
        En Heeren in allen enden
        Daer Gods Woort wort verclaert:
        Den Graef vander Marck ydoone,
        Den Palsgraef op den Rhijn:
        Voor Enghelant die Croone
        Mach wel ghebeden zijn.
      
    
  