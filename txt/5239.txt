
    
      
        Weest al verblijt, ende verheucht
        Looft nu met vlijt in rechter deucht,
        God onsen Heer ghepresen
        Die ons dit teghenwoordich jaer,
        Nu wederom int openbaer,
        Sijn goetheyt heeft bewesen,
        Voor de stadt van Geertruyden berch,
        Die vande boose boeven erch,
        (Nu gheleden vier jaren)
        Worde vercocht aenden vyant,
        Maer sy zijn meest comen te schandt,
        Tot hunlieder beswaren.
      
      
        Graef Maurits des Lants Gouverneur
        Die isser weer ghecomen veur,
        Drie daghen in Aprille,
        Tnegentich drie, tzy u verclaert,
        Heeft de stadt vry en onbeswaert,
        Beleyt na sijnen wille,
        Hy heefter om ghemaeckt een perck,
        Om daer in sijn vyanden sterck,
        Vry wederstant te bieden,
        Als sy quamen met al hun macht
        Om de stadt tontsetten met cracht,
        Twelck niet conde gheschieden.
      
      
        Graef Mansvelt was oock op de baen
        Met sijn volck om te comen aen
        Tquartier van d'Excelentie,
        Maer doen hy sach, dat hy geen cans
        En had aen d'Excellenti schans,
        Maeckte hy schier geen mencie,
        Als of hy daer ghecomen waer,
        De stadt tontsetten, maer van daer
        Is hy weder ghetoghen,
        Na t'quartier van Graef Hohenlo
        Alwaer hy oock bleef ligghen so
        Sonder t'ontset te pooghen.
      
      
        Doe ons volck eerst quam voor de stadt
        Heeft den vyant een schans ghehadt,
        Buyten de stadt gheleghen,
        Daerom ons volck hen heeft ghestelt,
        Om dit te winnen met ghewelt,
        End hebbens oock ghecreghen,
        Doen den vyant de schans was quijt
        Doen is ons volck al metter tijt
        Naerder de stadt ghecomen,
        Daer lach noch een Fort tusschen tween,
        Dat heeft ons volck oock afghescheen,
        Vande stadt sonder schromen.
      
      
        Doen heeft die vyant noch ghehadt
        Een schans teghen over de Kat,
        De Contrepunt by namen,
        Waer naer ons volck oock heeft ghetracht
        Om die te winnen metter macht,
        Derwaert dat sy oock quamen,
        Op S. Jans dach of daer ontrent
        Dat sy de Contrepunt present,
        Te bestormen begonnen,
        Capiteyn Haen, end Buberi
        Elck van een Zeeusche Compaigni,
        Hebben die punt ghewonnen.
      
      
        Als den vyant sach op dat pas
        Dat hy de Contrepunt quijt was,
        Socht hy om taccordeeren,
        Dees mare wert al metter spoet
        Ghedraghen aen Graef Maurits goet
        Diet niet wou refuseren,
        T'accoort dat wert besloten saen,
        Het Garnisoen soude uyt gaen
        Met haer lien zijd' gheweyren,
        Maer sestien Vendelen seer schoon
        Die moesten sy (voor haren loon)
        Oock altemael ontbeyren,
      
      
        In Junio twintich en vier
        Zijnde den dach ten avont schier
        Is de stadt opghegheven,
        Maer eerst des anderendaechs daer aen,
        Zijn de soldaten uytghegaen,
        Maer drie zijnder ghebleven
        Die den Berch meed hadden vercocht,
        Twelck hun heeft aen een galg ghebrocht
        Ten Berch zijnse ghehanghen,
        Dus sietmen dat sulcken volck fel,
        Die hun overheyt zijn rebel,
        Noch al hun loon ontfanghen.
      
      
        Binnen t'belegh ist oock gheschiet
        Dat Graef van Hohenloo subijt,
        Maeckte een loos Alarme,
        Des stadts Gouverneur coen en fier
        Ghenaemt de Heer van Masier
        Hy was doen also warme,
        Om tontset te sien comen aen,
        Is hy op den Thooren ghegaen
        Zijn Cappelaen oock mede
        Alwaer sy quamen inden noot,
        Want sy zijn daer gheschoten doot,
        De schiltwacht oock ter stede.
      
      
        Ons volck heeft oock cloeck ende stout,
        Uutghevallen soo menich fout,
        Teghent heyr der vyanden
        Hebben malcanderen gheslaen,
        Ons volck brachter dickwils ghevaen,
        Den vyant tsijnder schanden:
        Tot Turnhout ende elders siet,
        Dat den vyant quam int verdriet
        Heefter veel volcx ghelaten
        Ghelooft zy God ghebenedijt,
        Die ons nu langhe heeft bevryt
        Voor de gheen die ons haten.
      
      
        Oorlof ghy inwoonders al tsaem
        Van Hollant ende Zeelant bequaem,
        Laet ons doch den Heer vreesen,
        Die ons nu wel int seste jaer
        In al onse benautheyt swaer,
        Sijn bystant heeft bewesen,
        Soo wy leven nae sijn ghebodt,
        Hy sal ons vry (dit is het slot)
        Sijn ghenade bewijsen,
        Gheduerichlijck tot alder stont,
        Dus laet ons hem uyt s'herten gront,
        Voor sijn weldaden prijsen.
      
    
  