
    
      
        VAn hooger minnen die ick draghe
        Verblide ic sonder verdriet
        Want mi gheen dinc en mach versaghen
        Bi mijn lief so eest al niet.
        Lof eer dat hem betaemt.
        Coninc van hemel ende eertrijc
        Is hi alleen ghenaemt
      
      
        Scoonder man en wert nye angescouwen
        In alle die werelt wijt
        Sijn aenscijn blinct gelijc den gouwe
        Dat alle die sinnen verblijt
        So schoon is hi ghedaen
        So wie op hem set sijn betrouwe
        Hi willen gheerne ontfaen
      
      
        De sonne / de mane / den claren dach
        En aldes hemels vertuyt
        Al dat ter werelt wesen mach
        Biedt minen lieue saluyt
        Die ghene daert al aen gaet
        Dat is mijn alder liefste lief
        Daer al minen troost aen staet.
      
      
        Het wondert mi in alle sinnen
        Dat yemant is so dwaes
        Mer dat hi bouen God te minnen
        Verkiest eenich solaes.
        Want God alleen doch si
        Dien behoeuen alle creaturen
        In hooch / in neder / in wi.
      
      
        O heylige God der seraphinen
        O minnelijck toeuerlaet
        Ghi sijt het eynde / het beghinen
        Daer alle wesen aen staet
        Ghi sijt vol minnen soet
        Wilt mi ontsteken in uwer minnen
        O alder opperste goet.
      
      
        Die daer eens mach in tracteren
        In sijnder minnen gront
        In dat suyuerlijck contempleren
        Waer hi van druck ghesont.
        O heere van hemelrijck
        Aensiet doch onse crancheyt groot
        Ende ontfermt onser al ghelijck
      
    
  