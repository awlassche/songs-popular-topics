
    
      
        OCh dus en heeft mijn herte gheen vruecht
        Voer dat ick Gods aenschijn mach aenscouwen
        Hi heeft twee schoon bruyn oogen claer
        Hem wil ic altijt sijn getrouwe
      
      
        Dat mi altoos te liden staet
        Wil ic altijt minnelijc verdragen
        Ick en weet mijns leuens gheenen raet.
        Heere God wilt mijnre ontfermen
      
      
        Och veel lieuer hadde ick te steruen die doot
        Wildese mi God gheuen
        So waer mijn trueren al gedaen
        In vruechden soude ick leuen
      
      
        Dat altijt met mi te liden steet
        Om Gode soe wil ict liden
        Ende laten der werelt ydelheyt
        Ende alle het onreyn beniden
      
      
        Och edel mensche siet voer v
        Wij moeten dese werelt laten
        Ic bid v allen bidt voer mi
        Mijn trueren mach mi niet baten.
      
      
        Lieue here god troost nu mi
        Ende gheeft mijn herte rouwe
        Want ic en can niet blide ghesijn
        Here God mocht ic v aenscouwen
      
      
        O minnelike God nu peyst om my
        Mijn herte wil mi ontsincken
        Ic soude so gaern daer bi v sijn
        Al in dat hemelsche rijck
      
      
        Mochte ick die minne Gods ghebruycken
        Ende drincken van dyen edelen wijn
        So soude mijn herte in vruechden ontsluyten
        En van minnen droncken sijn
      
    
  