
    
      
        Solaes wil ic hanteren
        Ende daer toe vrolijck sijn
        En blijdelijck houeren
        Met Iesus mijn minnekijn
        Waer om so willen wi trueren
        Ten mach anders nyet sijn
        Ten sal niet langhe dueren
        Dat ick bedruct sal sijn.
      
      
        In alle die werelt wide
        En vinde ick niet so goet
        Dat mi mach maken blide
        Dan Iesus mijn minneken soet
        Hier om wil ick mi gheuen
        Hem te dienen tot alder tijt
        So wordic van herten verheuen
        Ende eewelijck verblijt
      
      
        Hy is een heer des heeren
        Die schoonste diemen vint
        Ick wil mi tot hem keeren
        Want hi ons so seere bemint
        Gheen hert en mach versinnen
        Die bliscap die hi heeft bereyt
        Den ghenen die hem minnen
        So ons die scriftuere dat seyt
      
      
        Hy is een bloem gheheeten
        Seer suyuerlijck ende claer
        Hy is so hooghe gheseten
        Al bouen der enghelen schaer.
        Gheboren tot onser baten
        Van eender maget bequaem
        Als bouen honichraten.
        Is soeter Ihesus naem.
      
      
        Wanneer sal ick anscouwen
        Sijn ouer claer aenschijn
        Och mocht ick hem behouwen
        Al in dat herte mijn
        Wat mi mocht ouer comen
        En soude ick achten niet
        Waert soe het soude mi vromen
        So en had ick gheen verdriet
      
      
        O god wilt mijns ontfermen
        Doer uwen name sijn
        Ende wilt ons doch bescermen
        Al vander hellen pijn
        Ende wilt ons doch gheleyden
        Ende bringhen int eewich rijck
        Als wij van hier al scheyden
        Dat bidden wij al ghelijck.
      
    
  