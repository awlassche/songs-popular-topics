
    
      
        Niets dan de stem van een kind op den weg
        Is genoeg om volkomen gevangen te zijn.
        Achter het prikkeldraad wuiven de heesters,
        Wat verder staan boomen en rein
        In den lucht van den zomer klinkt eensklaps daarachter
        Het heldere hooge geluid
        Van 't kind, dat plezier heeft, en 't weet niet, hoe zeer het
        Voor allen de vrijheid beduidt.
      
      
        Dit lijkt op het heldere schellen der huisbel
        Na schooltijd, als 't Zaterdag is:
        Dan komen de stoeiende vragen aan Vader
        Waar morgen direct na de Mis
        De wandeling heen gaat. Zij maken hun plannen;
        Het huis is te klein voor 't geluk,
        En luid breekt de geestdrift der schoone verwachting
        De ernst der studeerkamer stuk.
      
      
        Wat baat het, van kind'ren en vrijheid te droomen,
        Terwijl men toch vruchteloos tuurt
        Om achter de heesters een glimp te betrappen
        Van het leven? - Gevangenschap duurt
        Niet korter, wanneer men zijn eigen geluk zoekt.
        We zijn meer dan zeshonderd man.
        Een kind op den weg heeft gelachen. Wij hoorden 't
        En elk werd er eenzamer van.
      
    
  