
    
      
        Een wont heb Ick ontfangen
        Die Doet mijn hertekin wee
        nae een heb ick verlangen
        Die mijn daer raet toe dee
        Niemant eylaes die lee en
        mach stelpen mijn voerdriet
        Dan de liefste voerheeven
        ter weerelt anders niet
      
      
        Sij is een troost alleine
        Die mijn geeneesen mach
        tis mijn liefste serteine
        geen liever Ick oeit sach
        sij heeft alleen die konste
        niemant int west of oost
        ick waer van die gesonste
        Wou sij mijn geeuen troest.
      
      
        Onder veele geepresen
        Schint sij een dieaemant
        noeit lieuer uit geeleesen
        stont oeit Int hert geplant
        sij staet alleen Int herte
        en sal er altijt staen
        gedaen soe waer mijn smerte
        mach Ick eens troest ontfaen.
      
      
        Prinse Ick secht voerwaer(e)
        sij staet Int herte geprent
        of Ick aldoe rijck waere
        geelick een koeninck Ient
        Ick soude haer alles schenke
        en dat uit liefde puer
        Waer nae mijn goedt gedunken
        Is sij een schoen fijguer.
      
    
  