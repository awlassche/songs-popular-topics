
    
      
        Een edel fonteyn is ons ontsloten
        Die lange heuet stille ghestaen
        Den brant der minnen is wt gheuloten
        Daer alle sondaren mogen toegaen.
      
      
        Die riuieren vloeyen / die aderen springhen
        Die beke leyt so diep int dal
        Die ghenade en can engel noch mensche bekinnen
        Die daer wt vloeyt ouer al
      
      
        In dese fonteyn laet ons hopen
        Hoe vele dat wij hebben misdaen
        Iesus wonden staen altijt open
        So wie daer coemt sal ghenade ontfaen.
      
      
        Wie hier in heeft sijn woonstede
        Die blijft altoos onuersaecht
        Want hy heeft daer ghewarighen vrede
        Anders nemmermeer so wat hi iaecht
      
      
        Want wat wij soecken tot eenighen stonden
        Ghewarighen vrede en vinden wij niet
        Dan alleen in Iesus wonden
        Daer crighen wij troost van alle verdriet.
      
      
        Och conden wi dit te rechte beginnen
        Hoe alle vruechde hier in steet
        So en soude ons gheen dinck mogen verwinnen
        Engel / noch mensche / noch vyant wreet.
      
      
        Wij sullent beclaghen noch al soe seere
        Als ons die leste vre aen staet
        Dat wij in Iesus wonden niet eere
        En hebben gheset ons toeuerlaet
      
      
        Maer nemmermeers en ist te spade
        Soe langhe als leuen in ons es
        Altijt staet open Gods ghenade
        Tot elcken sondaer sijt seker des
      
      
        Wie nu beswaert is met swaren sonden
        Ende in corten stonden verlost wil wesen.
        Die gae met betrouwe tot Ihesus wonden
        Hi sal volcomelijck al ghenesen
      
      
        Vliet totter fontenen sonder gront
        Die den dorstighen laeft altoos
        Noyt mensche en is tot eenigher stont
        Van daer ghesceyden troosteloos
      
      
        Maect alle daghe hier v ghelaghe
        Weest niet verslaghen om der sonden ghetal
        Versaedt uwen lost / vraecht niet wat cost
        Want het is so diere vergouden al
      
      
        Met siluer noch met rooden goude
        En is ons ghecoft dese ghenade groot
        Diese ons van minnen gheuen woude
        Die heeftse betaelt met sijnder doot
      
      
        Och laet ons hopen met diepen verlangen
        Tot deser fonteynen / waer willen wi bat
        Daer ontfangen wij ghenade hoe dick wij vallen
        Want si is der amer sondaren schat.
      
      
        Iesus doot / sijn bitter liden
        Sijn open herte / sijn wonden root:
        Dat watere ende bloet wt sinder siden
        Moet ons staen in staden ter laetster noot.
      
      
        Die dit liedeken heeft gheset in dichte
        Die is beswaert metter sonden last
        Die wonden Iesu moeten hem verlichten
        Daer op sijn betrouwen vast.
      
    
  