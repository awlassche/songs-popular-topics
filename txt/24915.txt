
    
      
        O soete natuere wijflich moet
        Ghelijch der ebben enter vloet
        Doestu mir liden zeer ende zacht
        Dijn zeden rein dijn wesen goet
        Dien bieldelic aenscouwen zoet
        Es so gheprent in mijn ghedacht
        Wes ich begripe dach ende nacht
        Mi nes niet anders in den zin
        Met zuetzer minnentlicher cracht
        Bestu mir hertzen comen in
        Das willich vruechden doen beghin
        En wildir bidden wijflich scijn
        Laes dir mijn dienst ghenouchlich zijn
      
      
        Wilt niet versmaden vrouwe rein
        Mijn minlic gonst mijn truwe mein
        Es werde clein die wil es groot
        In haen der vruechden anders ghein
        Dan ich dijn eighin bem allein
        Neemt das vor goet het zi mijn noot
        Sint ich dir in mijn hertze sloot
        In haen des lidens niet ghemist
        Das mir tze liden nie verdroot
        Aen hoffe ende aen al arghelist
        Das du dan mijns ghenadich bist
        Das knielt vor dich de hertze mijn
        Laes dir mijn dienst ghenouchlich zijn
      
      
        Du best mijn troost du bist mijn vruecht
        Du best allein das mir verhuecht
        Vor al das ich of erden haen
        Sal mir dijn wijfliche duecht
        Versmaden so bem ic ontwuecht
        Ende in weis waer om vruechden gaen
        Van dir ein minlich oghe upslaen
        Es mir tzo vruechden heils ghenouch
        En das ghedenc das ich ghevaen
        Bliven moet na dijn ghevouch
        Nie last mir hertzen meer verwouch
        Nochtan ghenuecht mir wael de pijn
        Laest dir mijn dienst ghenouchlich zijn
      
    
  