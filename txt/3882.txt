
    
      
        MAria scoon bloemken reyne
        Ghi sijt mijn toeuerlaet
        Aen Iesus v kindeken cleyne
        Voer uwen dienaer gaet
        En bidt hem doer sijn biter doot
        En doer sijn dierbaer bloet
        Dat hi ons int ghemeene
        Al neme in sijn behoet.
      
      
        Maria Aarons gaerde
        Diet goddelijc bloemken droech
        Ghi waret alleen opt aerde
        Daer God sijn ogen op sloech.
        Ghi waert voer God so groot
        Ghi waert voer God so groot
        Dus wilt ons doer v weerde
        Beschermen inder noot.
      
      
        Ghi sijt die gulden arcke
        Int oude testament.
        Daer ick v doer bemercke
        In duechden excellent
        Onbeulect een spieghel claer
        Onbeulect een spieghel claer
        Dies stelle ic mi te wercke
        Tot uwen dienst int openbaer
      
      
        Aent geerdeken sidy besloten
        Mer dat vol bloemkens wies
        Met dauwe wert ghi begoten
        Dats Gedeons edel vlies
        Dus reyct mi nu v hant
        Dus reyct mi nu v hant
        So en wort mijn siel nyet ghesteken
        Al inder hellen brant
      
      
        Ghi sijt die godlike stede
        Daer Iesus in heeft gherust
        Doer v quam pays en vrede
        Den twist wert doen ghesust
        Tusscen ons ende die godheyt claer
        Tusscen ons ende die godheyt claer
        Dus wilt ons doer v bede
        Beschermen ons voer misbaer
      
    
  