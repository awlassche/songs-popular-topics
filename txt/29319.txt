
    
      
        Kinder loeft den inghel fijn
        Hij vlieght soe hoege voer gods anschijn
        Ende es hem soe bequame
        Dat hijten scierde hem seluen ghelijc
        Franciscus is sijn name
      
      
        Wij vinden alleen van hem bescreuen
        Dat hem die gods sone woude geuen
        Sijn wapen al onghebroken
        Daer om is hij hem meest ghelijc
        Heeft ons scrifture ghesproken
      
      
        Nu laet ons eeren den inghelschen man
        Die hem seluen verschieren can
        Met wapenen sonder ghelijke
        Hij leet nv voer de inghelen
        En ciert dat hoeghe rike
      
      
        Als ic doer ga dat hemels lant
        Ende aensie soe meneghen sant
        Ghesciert met duegden scoene
        Soe en ha nieman die wonden dan hij
        Ghelijc den zueten gods sone
      
      
        Recht armoede was sijn schat
        Want hij niet en woude noch nie en besat
        Van gheenen erschen dinghen
        Daer om is hij nv hoexst ghecroent
        Al daer die inghelen singhen
      
      
        Niet ghelijc den ghemeinen sant
        Is sinen loen int hemels lant
        Maer vanden hoexsten steden
        Hij heeft met sier oetmoedicheit
        den hemel al doer treden
      
      
        O zuete vader o wert patroen
        Bidt uwen broeder den gods soen
        Dat hij ons wil vergheuen
        Ons misdaden menichfoudt
        Al in dit broesche leuen
      
      
        O zuete vader bewijst v dueght
        Want ghij voer alle man vermoeght
        Comen ten veeghevier stringhe
        Alle iaer op uwen dach
        Bewijst aen ons v minne
      
      
        Als wij siin indie grote noot
        En ligghe in die bitter doot
        O inghel vol ghenaden
        Toent ons dan v wondeken roet
        Ghij sijt vol caritaten:
      
    
  