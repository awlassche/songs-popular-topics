
    
      
        TE Bethleem int pleyn
        Heeft ons een maecht verblijt
        Van God certeyn
        Is sy ghebenedijt
        Wij sijn nu beurijt
        Hier in dit aertsche dal
        Als nu ter tijt
        Soe sijn wij ghequijt
        Van onsen sonden al.
      
      
        Tot haer was ghesonden
        Die enghel Gabriel
        Ende heeft haer ontbonden
        Met soeten woerden snel
        Doende des vaders beuel
        Soe ick scriftuere versta
        Seggende dese woorden mede
        Tot Maria reyn van sede
        Aue plena gratia.
      
      
        Dominus tecum
        Maghet sonder blame
        Den heere Ihesum
        In dinen lichame
        Suldy des menschen vrame.
        Baren sonder pijn
        Der sielen bequame
        Daer bi verlost sal sijn
        Voert helsche quaet fenijn.
      
      
        Dese suyuer maecht
        In deuotigher bede
        Sprack seere versaecht
        Ick en kende noyt mans sede
        Denghel sprac hout v vrede
        God wil dat alsoe si.
        Doen sprac sy / Ecce
        Ancilla domini
        Dese suyuer maghet vri.
      
      
        Dese moederlike dracht
        Die baerde corts hier naer
        Op een die coutste nacht
        Dat licht der enghelen claer
        Sonder wee oft vaer
        Het beliefde God also
        Dengelen songen Gloria claer
        In exelsis deo
        Die herderkens die waren vro
      
      
        Iesus wert besneden
        Al opten achtsten dach
        Onlancx daer na leden
        Datmen Maria sach
        So men ons doet ghewach
        In drucken deerlijck sien
        Met grooten gheclach
        Moeste in Egipten vlien
        Doer Herodes bespien
      
      
        Doent kindeken was
        Derthien daghen out
        Loefden hem op dat pas
        Drie coninghen menichfout
        Myrre / wieroock / ende gout
        Sij hebben tkijnt gheeert
        Thelsche verbout
        In pinen verseert
        Met vruechden is bekeert.
      
    
  