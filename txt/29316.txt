
    
      
        Doen xpristus was geboren
        Keerdi sinen toren
        Van menscheliken geslachte
        Daer toe was vercoren
        In ewicheit te voren
        Een maget reyn van rechte
        Soe scone edel creatuere
        Quam noyt in gods gedechte
      
      
        Inden couden middernachte
        Doen die maget haer soenken brachte
        Sceen die sonne claer
        Want dat ongescapen licht
        Dat hemel ende eerde heeft gesticht
        Alst was gebootscap daer
        Vanden ingel inder locht
        Dat herdeken openbaer
      
      
        Si leide dit kindeken in haren scoot
        Ende dies sy hadde deeren groot
        Op hoeyken inder cribben
        In doexkens naect gewonden
        Al daeren die herdeken vonden
        Soe ons scriftuere seggen
        Ghebenedijt soe moet hy sijn
        Diet aldus woude hebben
      
      
        Op v herte woude hy buygen
        Ende v soete borsten suygen
        Daer die engel voer beuen
        Vloedege genade es v bewijst
        Ghy hebt dat hemels broot gespijst
        Daer wy alle by leuen
        En die leuende fonteyne gedrinct
        Dats v alleene gegeuen
      
      
        Die ingele vanden troone
        Sy loefden den gods sone
        Doe hy was geboren
        Sy songen nuwen sanc
        Dat inden hemel clanc
        Alstmen wel mocht horen
        Alle goeden menscen vrede
        Die nie en was te voren
      
      
        Maria hemels paradijs
        In v wies dat vaderlijc rijs
        Ende die godlike fonteyne
        Men mach geen milder vinden
        Ghy vloeyt in allen inden
        Den creatueren gemeyne
        Hoe uwer herten te moede was
        Bekinne dy alleyne
      
      
        Desen soeten nacht ende dach
        Niement te vollen loven en mach
        Na sijn groote weerde
        Doen dat soete hemels lam
        Inden scoot der maget quam
        Hier neder op dees eerde
        Wy mogen wel oetmoedich sijn
        Ende laten al houerde
      
      
        Dees coninc sonder gelijke
        Quam wt sinen rijke
        In desen droeuen dale
        Hy ginc in een roxken bloot
        Van dore te dore om sijn broot
        Hy en hadde huys noch sale
        Maer als hy sinte maerte quam
        Deedse hem alte wale
      
      
        Doen ihesus dese iongelinc
        In allen landen preken ginc
        Versach hem een minnersse
        Die hy bouen al vercoes
        Om te bliuen alletoos
        Der hoger minnen meestersse
        Sente marien magdaleen
        Ende oec een groote leeresse
      
    
  