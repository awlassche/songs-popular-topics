
    
      
        ICk wil mi gaen vermeyden
        In Ihesus liden groot
        Van daer wil ic niet sceyden
        Int leuen noch in die doot.
      
      
        Tis een prieel met bloemen.
        Bedaut met menighen traen
        Och mocht ic daer in comen
        Mijn trueren waer al ghedaen
      
      
        Men hoort den nachtegael singen
        Al onder den scerpen doren
        Sijn herte is vol minnen;
        Die wilt die macht horen.
      
      
        Een liedeken heeft hi gheheuen
        Al onder den doren groen
        O vader willet hen vergheuen
        Sij en weten niet wat si doen.
      
      
        Die schaker badt om vrede
        Hi mocht wel hebben prijs
        Die nachtegael singt / noch heden
        Suldy sijn int paradijs
      
      
        O vrouwe siet hier dinen soon
        Iohannes die moeder dijn
        Ick hebse v beuolen
        Wilt haer behoeder sijn.
      
      
        Hi sanck wel also hooghe
        Mijn God waer om laetstu mi
        Sijn herte wert hem drooghe
        Te drincken begheeret hi.
      
      
        Men scanc hem daer te drincken
        Edic met galle ghemengt.
        Sijn hooft dat liet hi sincken
        Hi sprac / veruult is alle dinck.
      
      
        O vader in uwen handen
        Beueel ick minen gheest
        Met also soeten sanghe
        Voer hi in een ander foreest.
      
      
        Hi liet die violette
        Al onder den cruyce staen
        Die hem te Nazarette
        So ootmoedelijc hadde ontfaen
      
      
        Hi liet die open roose
        Aent cruyce hangen soe root
        Haer bladerkens liet si risen
        Die nachtegael bleef van minnen doot.
      
    
  