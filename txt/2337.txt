
    
      
        Boven alle saecken
        Bid ick u Heer gebenedijt /
        Wilt in mij u wooninge maeken /
        Besidt mijn herteken tot alder tijt /
        Compt daerin sonder respijt /
        Van alle sonden my bevrijt /
        Helpt mij strijden mijnen strijdt.
      
      
        Wilt mijn ziel maeken reyne /
        Ende suyveren mijnen gront /
        Ghij zijt die levende fonteyne /
        Die gheneest datter is ghewont.
        Haest u Heere compt toch terstont /
        Stelt uwen lof in mijnen mont /
        Ende maeckt mijn ziele ghesont.
      
      
        Met vierigen verlangen
        Laet mij Heer u houden vast/
        Als ick u sal ontfangen /
        Want ghij zijt den liefsten gast /
        Helpt my dragen mijnen last /
        Myn herteken is op u ghepast /
        Inde werelt en is geen rast.
      
      
        Ick ben een vat vol sonden /
        Myn ghebreken zyn u bekint /
        Zuyvert my door u vyff wonden /
        Blyft my Heer altyt omtrint /
        Mijn ziele die is tot u gesint /
        Want ghy zyt den besten vrint /
        Die al weet dat my dient.
      
      
        Myn lieveken sal ick zoecken /
        Daer ick hem vinden mach /
        In sermoonen en goede boecken
        Spreeckt hy my allen dach /
        Heymelyck sonder ghesach
        Sal hy verhooren myn gheclach /
        Die myn lyden beteren mach.
      
      
        Heer Jesus lief verheven
        Verlicht myn herte swaer /
        Wilt my u gracie geven
        By u te comen daer
        Alle dingen sal wesen claer
        Sonder droefheyt / pyn oft vaer /
        Daer haect myn ziele naer.
      
    
  