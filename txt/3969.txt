
    
      
        ICk mach wel clagen mijn verdriet
        Ende al met weenenden ooghen
        Dese werelt en wilt achten niet
        Dat doet mijn herte verdroogen
        Wilt v oochskens op mi slaen
        Iesu liefste dagheraet
        Mijn sonden ende mijn misdaet
        Die sijn wel also quaet
        Ic worde dicwils desperaet
        Ic en siets niet langer te ghedoogen
      
      
        Nature ghi waret diet mi riet
        Dat ic dese werelt soude beminnen
        Mer aylacy acharmen wat mi gheschiet
        Haer bedroch en conste ic niet bekinnen
        Ontfanct der tranen vloet
        Wt minen bedroefden moet
        Dat dunct mi wesen goet.
        In minen teghenspoet
        Dit waer mi wat versoet
        Oft anders moet ick ontsinnen
      
      
        Orlof werelt feninich bloet
        Met rouwe gae ic mi cleeden
        Heere verlicht mijn herte ende minen moet
        Ende wilt mi troost verleenen
        Teghen des lidens tijt
        So maect mi een iolijt
        Ende dies seker sijt
        Mijn herteken v eyghen blijft
        Om scade noch om profijt
        So en sal ick van v niet sceyden
      
    
  