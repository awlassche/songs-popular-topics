
    
      
        Hoort, Paus, ghy grooten Antechrist
        U helsche Enghelen vol van twist,
        Sy roepen sterck: Vive Papist:
        Maer tmach haer al niet baten,
        Want u Rijck al, crijcht eenen Val:
        Tvolck maeckt gheschal, groot ende smal,
        En noemen u Papen Sot en mal:
        De Kinders vander straten.
      
      
        Ghy Nonnen, Bagijnen maeckt eenen dans
        Neemt oorloff aen u Heylighe mans,
        Ghecleet wit, swert, grau als een gans,
        Met Caproens sonder Bellen:
        Sy decken thoot, haer cruynen groot,
        Want Caes en Broot, is op, tis noot,
        Sy vluchten wech reyckt hen den poot,
        Segt adieu metghesellen.
      
      
        Haer craem geciert met Goden schoon,
        Van gout silver ghestelt ten thoon,
        Veel offerghelts was haren loon,
        Men sachse vry hoereren,
        Veel Vorsten hoort, droncken versmoort,
        Haer zielen voort, werden vermoort,
        Hierom is Godt op hen verstoort,
        En wilse ruineren.
      
      
        Monck, Prior, Abt, en broer Lollaert
        Tconcili van Trenten heeft noyt verclaert
        Dat ghy sout laten wassen den Baert,
        Maer yeder een bedinghen,
        Tot hout en steen, het volck ghemeen:
        Wie niet onreen, u Goeykens cleen,
        En eerde boven Godt alleen,
        Die sout ghy doen ombringhen.
      
      
        Den Adeldom van tNederlandt,
        Wou meer gheen Christens hebben ghebrant
        tPlaccaet moest wech, dit was tverstant,
        Sou tvolck peyslick leven,
        Madamme loos, dit oock vercoos,
        Ou wast:  altoos, was haren voos,
        Sy wilden met die Papen boos,
        De Christens hebben verdreven.
      
      
        Men preeckte Gods Woort suyver ende claer
        Dafghoden vielen vanden Altaer,
        Tdrencken tmoorden was gheen ghevaer,
        Elck mocht leven int sijne,
        Maer tpaeps ghesanck, gholt loon noch danck,
        Want hen ontfanck, die was seer cranck,
        Tvolk was los uut haer bedwanck,
        Dit dede hen groote pijne.
      
      
        Den Paus, Granvelle principael,
        Wou sulck keeren als Cardinael,
        Ontboot Duckdalbe tPaus Vassael,
        Wevers waren sijn Elen,
        Om dLant ydoon, te maken schoon,
        Des Conincks croon, waer synen loon
        Want moordery was hy ghewoon,
        Rooven ende stelen.
      
      
        Sint Truyen en te Willebroeck,
        Vergaerden veel Lants Heeren cloeck,
        Zy wisten uut des Paeps versoeck
        Datmen hen sou verjaghen,
        Twert onghemack, doen Egmont sprack,
        Tverbont dat brack, de Prins vertrack,
        Tghemeyn volck was doen veel te swack
        De Spaengiaert wech te slaghen.
      
      
        De Papen songhen: Gloria laus,
        Ter eeren die hulp al van den Paus,
        Dalbanen deden tvolck veel raus,
        Tspel hiet hen al ghewonnen,
        Men sochter tghoet, men stortter bloet,
        Tpaeus ghebroet, creech eenen moet,
        Veel duysent menschen metter spoet,
        Vluchten wech soo sy connen.
      
      
        Sy vinghen en dooden den Egmont,
        Den Graef van Hoorn in eender stondt,
        Oock veerthien Edlen van tverbondt,
        Ghevanckelijck behouwen,
        Diemen oock sach, gheven den slach,
        Met groot geclach, op eenen dach,
        Den Bloetraedt diet ghedencken mach,
        Twert hen noch wel vergouwen.
      
      
        Sy maeckten weer nieu Goden fris,
        Koster, Bagijne, elck luyde Mis,
        Veel Huychelaers hielpen ghewis,
        Daltaren nieu oprichten,
        Het vaghevier heet, wert weer verbreet,
        Voor tzielen leet, vontmen bereet,
        Sielmis, pardoen, al tPaus bescheet,
        Men gaf weer ghelt van biechten.
      
      
        Mijn Heer de Prins een vromer Helt,
        Quam by Maestricht met groot ghewelt,
        Om slaen Duckdalbe, die bloot int velt,
        Hem schandich had begraven,
        Hy vreesde seer, den vromen Heer,
        Die doen dafkeer, nam veel te meer,
        Deur Brabant, Vranckrijck, want met eer
        Wou hy zijn vyant straven.
      
      
        De crijch was uut, elck Paep sprong locht,
        Duckdalbe heeft flocx zijn loon ghesocht,
        Hy heyschte meer, dan tvolck vermocht,
        Paep hadt hem toegheschreven:
        Het thiende deel, van elck Juweel,
        Twert al crackeel, dlant socht appeel,
        In thien Jaer creech hy trestken heel,
        Hadden syt willen geven.
      
      
        Maer Lant en Luyden worden gram,
        Sy riepen den Prins, diet haest vernam,
        Om hulp die weer gheweldich quam
        Den Lande assisteren:
        In Henegou, als Krijsman bou,
        Voor dlant getrou, hy vechten wou,
        Duckdalf dorst noyt voor zijn aenschou,
        Met macht hem recontreren.
      
      
        Maer met verraet, is hy te sterck,
        De Fransche moort was wel sijn werck,
        Sy meynden also int Brabants perck,
        Die Edel Prince tomringhen:
        Tfrans volck planteyt, hen toegheseyt,
        Was neergheleyt, doen bleeck wel tfeyt,
        Ten docht den Prins daer niet ghebeyt,
        Godt wouts oock niet ghehinghen.
      
      
        Naer Hollant hy trock, syn was den Briel
        Vlissing, der Veer hem oock toeviel,
        Opdat elck Stadt haer goet behiel,
        Haer Recht en Statuyten,
        Zy kenden wel, Duckdalfs opstel,
        Als slaven snel, sou hyse fel,
        Met Dinquisiti doen ghequel,
        Twas tijt hem houwen buyten.
      
      
        Hier viel door Pausdom, tgroot abuys,
        Claris noch Nonne en bleeffer thuys,
        Oock Monck, Canonick en wou confuys,
        Voor tPaeus gheloof niet hanghen,
        Elck is ghewent, uut zijn Convent:
        Den Graef bekent, met Bartellent,
        Wouden nemen die Papen blent,
        In haer self strick ghevanghen.
      
      
        Ghy Papen nu, val op den cop,
        Den steen van u, gheworpen op,
        Men hangt u vrijlick by den crop,
        U en baet Cruyn noch salve,
        Want Vivele Geus, is nu die Leus,
        Bercht uwen neus, theel aenschijn preus
        Tvoorsitten is ghedaen pompeus,
        Gaet claghet vry Duckdalve.
      
      
        U quispel, u water, wort niet begheert
        U Olie oock aen u Lappen smeert,
        Blijft vrij thuys met uwen Weert,
        In die halve Mane,
        Want tvolck propijs, ist worden wijs,
        Dat al u spijs, is groot afgrijs,
        Dus schrijft altsaem, voor een devijs,
        Wech vuyl Paep, ruymt de bane.
      
    
  