
    
      
        MAria schoonste der sucaden
        Gaet onder des cruycen mey
        Met sonden ben ick beladen
        Verwerft mi vast gheley.
        Al in des werelts foreesten
        Laet mi gheen erch gheschien
        Maer brengt mi toch ter feesten
        Int rijck vol melodien.
        Die helsche pryen
        Wilt mi verbyen
        Ende hen bespyen
        Doet van ons vlien
        Die de edel siele benyen.
      
      
        Maria rein suuer fonteyne
        Als den dach claer blinckende vroech
        Soet rieckende maioleyne
        Diet godlijc bloemken droech
        Schenct mi wt charitaten
        Der sielen troostighen dranck
        Ende coemt mi doch te baten
        In dese werelt stranck
        Ick spreecx v danc
        Mijn leuen lanc
        In uwen armkens blanc
        Mijn siele seer cranc
        Luyct vaste in v bedwanck
      
      
        Maria vol van virtuten
        Bedruct onder des cruycen hout
        Ontsluyt nu die conduten
        Vwer liefden menichfout
        Soudic uwen troost moeten deruen
        Ic bleue int sondich sweet
        Int rijck ws kints wilt eruen
        Vwen dienaer tot v bereet.
        Mijn sonden wreet
        Naert rechte bescheet
        Sijn my seer leet
        Met gracien heet
        Schenct mi dat bruyloft cleet
      
      
        Maria scoonste der camenieren
        Die met Iesu waert bevrucht
        Ick ben die snootste der dieren
        Dies mi mijn herte versucht
        Mijn scult en wil ic niet swigen
        Mijn sonden ende al mijn quaet
        Mer laet mi troost vercrighen
        Van u / schoon dagheraet
        Reyn maechdelijck saet
        Daert heel aen staet
        Mijn toeuerlaet
        Voer mijn misdaet
        Aen Iesum voer mi gaet
      
      
        Maria reyn edel princesse
        Bloeyende rancke yent
        Der enghelen meesteresse
        Int hemelsche firmament
        Al ben ick met sonden begoten
        Ick bid v met sinnen vroet
        Als den mont mi wort ghesloten
        Neemt mi in v behoet
        Princesse soet
        Dese duecht mi doet
        Inder liefden gloet
        Crijcht metter spoet
        Mijn siele int eewighe goet.
      
    
  