
    
      
        Het was een maecht in vruechden rijch
        Si wilde leren bonghen
        Daer toe hadzoe hertze ende moet
        Men wijsde haer also meesterlijch
        Wanneer de snaren clonghen
        Soe was so wael des bonghens vroet
        Si sprac wel lieve meester mijn
        Doet mi de snaren clinghen
        Haer luden dinct mi zoeter zijn
        Dan alder duutsche zinghen
        Nu geift mi vort
        So mi behoort
        Dat recht acoort
        In ghere geen ander dinghen
      
      
        Wat sal mi zelver ofte gold
        In caens niet al gheprisen
        Van der zoeter bonghen clanc
        Anich den stoc in mijn ghewold
        Ic doe mijns meesters wisen
        Dan es de bonghe in haren ganc
        Gheringhe slaen dat hoorter toe
        Ende wel te pointe stellen
        Ende daer ment met ghenouchten doe
        So salme bet ontsnellen
        Wijst mer also
        So mach ic jo
        Blide ende vro
        Al minen commer vellen
      
      
        Mijn hertze mijn zin ende ooc mijn moet
        Anich hier toe ghegeven
        Vor al dat spel dat ye ghewaert
        Machic daer toe ghecrighen spoet
        So woldich vroilic leven
        Ende men mi wijst den rechten aert
        Mijns meisters spel verhueghet mich
        Ich wilt doch wael onthouden
        Met gansen wille zekerlich
        So werdet hem vergouden
        Hi speilt so richt
        Sine leven nicht
        Wat mir aen licht
        Diet mi verbieden zouden
      
    
  