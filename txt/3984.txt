
    
      
        O Lacy ic mach wel claghen
        En beweenen minen tijt
        Want in mijn ionghe daghen
        Dede ick so cleyn profijt
        Dies ben ick seer beganghen
        Al in dat herte van mi
        Die werelt hielt mi gheuanghen
        Ic en mocht haer niet ontganghen
        Ic ben bedroghen daer bi.
      
      
        Si leyt mi schoon voer oghen
        Ick neynde alsoe waer
        Daer ben ick bi bedroghen
        Ende ghebracht in liden swaer
        Der werelt schoon aenscouwen
        Hadde mi heel verblint
        Ic waende daer op betrouwen
        Mer nu macht mi wel rouwen
        Dat icxse hebbe ghemint
      
      
        O werelt valsch betoghen
        Wat hebdy mi ghedaen
        Ick vint nu al gheloghen
        Dat ghi mi deedt verstaen
        Met uwen valschen treken
        Brocht ghi mi in verdriet
        Aldus mach ic wel spreken
        Ende claghen mijn ghebreken
        Der werelt trou is niet.
      
      
        Och die bedencken conde
        Der werelt valsch bedroch
        Hy soude in corten stonden
        Sijn herte keeren daer of
        En dienen blidelijcken
        God ende die moeder sijn
        Die en sullen ons niet beswijcken
        Maer brengen in dat rijcke
        Daer gheen bedroch en sal sijn.
      
      
        Die gonste is al verloren
        Diemen der werelt toocht
        Al hadmen mi ghesworen
        So en hadde ict niet ghelooft
        Maer nu heb ict beuonden
        Al eest tot mijnder scade
        Dies ick in minen gront
        Druck lide tot alder stont
        Het was bina te spade
      
      
        Och edel creatuere
        Hoe sidy soe verblint
        Ghemaect na Gods figure
        Dat ghi die werelt mint
        Haer vruecht en mach niet dueren
        Si en sal niet langhe staen
        Dit siet ghi tallen vren
        Si loont met eewich trueren
        Dat niet en sal vergaen.
      
      
        Dus was ic voertijts mede
        Verdwaelt als ghi nu sijt
        Doer Gods ghenadichede
        Lof si hem tot alder tijt.
        Dacht ick in minen sinne
        Het moet nu eens nemen fijn
        Wat ick ter werelt minne
        Oft wat vruechden ic ghewinne
        Het moet ghestoruen sijn
      
      
        Dus wilt v doch bekeeren
        Beminde vrienden mijn
        Ende wilt doch hier aen leeren
        Der werelt valschen schijn.
        Bidt Gode ghenade met trouwen
        Hi is ghenadelijck
        Ende onser lieuer vrouwen
        So moechdy hier na bescouwen
        Die bliscap van dat eewich rijck
      
    
  