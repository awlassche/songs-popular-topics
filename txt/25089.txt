
    
      
        Die dorstich sijt draecht bliden
        moet. Men biet v drincken
        Vut leuende vijf riuieren.
        Wilt men v scincken.
      
      
        Hi riep met luder stemmen.
        Die dorst die come tot my.
        Mijn herte es v ontploken.
        Ic wille v maken vry.
      
      
        Ic vloye al vol genaden.
        Waer om ontloepti my.
        Al sidi vol mesdaden.
        Ic stonde v gerne bi.
      
      
        Comt hier ic ben v eygen.
        Drinct vter volder vloet.
        Ic wille my tuweert neygen.
        En scincken mijn herte bloet.
      
      
        Mijn aderen sijn al open.
        Si vloeyen edelen wijn.
        Drinct alle vut desen nappe.
        Hi en mocht niet edelder sijn.
      
      
        Mijn arme sijn v ontploken.
        Ic wachte oft ghi yet comt.
        Met openen banieren.
        Biedic v minen mont.
      
      
        Hi en conste niet langer geliden.
        Van minnen vloeide hi al.
        Hi nam v menscheit ane.
        Ende liet den ingelen val.
      
      
        Hi beete tot hier neder.
        Een vrouwe hadden gevaen.
        Hi makese coninghinne.
        Ende woude te haren wille staen.
      
      
        Bewijst o edel vrouwe.
        Dat ghi ons moeder sijt.
        Leit ons nv vor den heere.
        Ghi sijt gebenedijt.
      
      
        Dat vaderlike vloeyen.
        In meechdeliker wijs.
        Hebdi ons neder getrocken.
        Der hoger genaden rijs.
      
      
        Ghi sijt soe ouer edel.
        Ende hebt den meesten prijs.
        Ende ooc sonder gelike.
        Int hemelsche paradijs.
      
      
        V scoen genadege ogen.
        Slaet neder in dit dal.
        Vwer edelder milder herten.
        Bliue ons couent beuolen al.
      
    
  