
    
      
        Madam van Parma die is ghelegen
        In het Nederlandt, bysonder in Brabandt
        En heeft daer een Papegaeyken creghen,
        Dat haer na zijn handt, gheset heeft seer vailliant.
      
      
        Dat is den Cardinael Granvelle,
        Die door haer Mandaet, ghesonden heeft tPlaccaet
        Datmen niet meer Godts woort vertelle,
        De verbuerte staet, om te branden quaet.
      
      
        Tis den Landtraedt ter ooren ghecomen,
        Wouden uut goeden aert, tLandt niet hebben beswaert:
        Maer hebben een Contract voor ghenomen,
        So datmen onvervaert, heeft Gods woort verclaert.
      
      
        Dit heeft verstaen van Parma de vrouwe,
        Dat den Adel voort wou hebben met accoort
        Dat elck sijn gheloof vry leven souwe,
        En dat om Godes woort, soud niemant sijn vermoort.
      
      
        Sy sey den Cardinael dEel travaille
        Die song met eenen voos, als Papegaeyken boos,
        Hy schold al den Adeldom voor Canaille,
        Guyten en Boeven loos, hooch en leech altoos
      
      
        Sy werden te Hoof ontboden tsamen,
        Daer sy oock seer heus, van herten Corragieus
        Meest alle met mael en Palster quamen,
        Want Vive le Geus, was alsdoen haer Leus.
      
      
        Daer heeft elck den Coninck trouw ghesworen,,
        En dat al totter doot, oft goet te worden bloot:
        Daerom soo creech tPapegaeyken thoren
        Hy vlooch met haesten groot, al na den Paus sijn hoot.
      
      
        De Ghemeynte uut alle de Steden,
        Hinghen den Adel aen, die wouden haer bystaen,
        Om hout of steen niet meer aen te beden,
        Men sachse oock seer saen, al ter neder slaen.
      
      
        De Regente die creech veel gaven,
        Datmen int openbaer, Gods woort sou preken daer:
        De Geusen die wilden de Mis begraven,
        Het viel de Papen swaer, liepen Madamme naer.
      
      
        Sy gaven haer ghelt om sulcx te wreken,
        Alsulcken goet beghin, viel Madamme wel in:
        Liet Kercken bouwen, en weder breken,
        Al na der lieden sin, dies creech sy niet min.
      
      
        Ghelt ende goet creech sy met hoopen,
        Want zijt al toe liet, al watter is gheschiet:
        Papou dit sach, ghinck na Roomen loopen,
        Versweech daer sijn verdriet, het Papegaeyken niet.
      
      
        Het Papegaeyken loos van natueren,
        Die swoer met eenen Eedt, alsulcks te wreken wreet,
        Haer Rijck en soude niet langhe dueren,
        Hy sou haer maken reet, als Geusen gaen ghecleet.
      
      
        Hy ghinck ras met den Paus doen te rade,
        Maeckte Duckdalf ghemeyn, generael Capiteyn,
        Om tNederlant te straffen met onghenade,
        Beloefden hem seer reyn, daer Heer te sijn alleyn.
      
      
        Dit is den Adel ghecomen ter ooren,
        Veel vielen van tverbont, bysonder den Egmont,
        Hy liet de Predicatie verstooren,
        Ende daer de kercke stont, men haest een galghe vont.
      
      
        Veel die te voren al Geusen waren,
        Sachmen doen seer saen, draeyen als den Weerhaen:
        Sy ghinghen haer onschult Madamme verclaren,
        Sy hoorden haer vermaen, en lietse vry al gaen.
      
      
        Oproer en twist was doen voor handen,
        Want de Ghemeynte vry, woudender blyven by,
        Dat Parma beloeft had de Nederlanden,
        Dat om tgheloove bly, sou sijn gheen tyranny.
      
      
        Sy meyndent wel met ghewelt te houden,
        Oock een Marteken snel, met al sijn Apenspel,
        Tscheen dat hijt van herten oock willen souden,
        Maer twas den ouden rel, hy deed dander ghequel.
      
      
        Had hy te vooren Papou in hate,
        Hy vermengde hem ras, met hen op tselve pas:
        Hy meynde het sou hem wesen bate,
        Maer certeyn ten was, al doen Papou ghenas.
      
      
        De Prince die is uut het Landt ghereden
        Met hem is onbeducht, ontallick Volck ghevlucht:
        Gods woort wert daer weer met voeten ghetreden
        In steden en ghehucht, na Jan Papous ghenucht.
      
      
        Den Duckdalba is int Lant ghecomen,
        Veel Spaengiaerts bracht hy met, om die te maken vet
        Madamme die heeft zijn coemste vernomen,
        Sy heeft met haesten net, hem in haer plaets gheset.
      
      
        Sy is al met de Proeye gaen drijven,
        Want sy dacht eensaem, oft den Duckdalf vernaem,
        Dat haren schat daer sou moeten blijven,
        Het waer haer onbequaem, end ooc een groote blaem.
      
      
        Den Duckdalbe die heeft gheboden,
        Datmen de Goykens al, rasch weer oprechten sal,
        En dienen oft eeren sijn vreemde Goden,
        Van Gout oft Silver smal, alsoot Papou beval.
      
      
        Des Princen Sone den Graef van Bueren,
        Deed hy al sonder vaer, uut Loven halen daer:
        En deed hem te scheep na Spaengien vueren,
        Hier quam int openbaar, sijn Tyrannije swaer.
      
      
        Den Egmont wert ontboden te Hove,
        Hy leyde oock ter ste, den Graef van Hoorne me:
        Si werden ghevanghen, niet tharen love,
        Want elck na rechter ze, als Huychelaer daer de.
      
      
        Hier wert nu waer de Prophecyen,
        Die de Prince cloeck, hem sey te Willebroeck:
        Dat hy hem selfs sou brenghen int lyen,
        Als hy deed int versoeck, tVerbondt al in den hoeck.
      
      
        Men sach haest bey de Graven ontlyven,
        Oock Strael en Backerzeel, en dat sonder appeel:
        De Batenborchsche cloeck van bedryve,
        Oock al vernielen heel, Edelen een grooten deel.
      
      
        Het sijn te recht niet dan Alfsche voeren,
        Die hy daer noch bedrijft, en hem Gouverneur schrijft:
        Want herbergh gheeft hy boeven en hoeren,
        Maer die by Gods woort blijft, hy dagelijcx ontlijft.
      
      
        Ghebannen heeft hy veel duysent lieden,
        Met sinnen obstinaet, al na der Papen raet:
        Moorden en branden zietmen gheschieden,
        In gheen Cronijcke staet, van sulcken Tyran quaet.
      
      
        Is dat recht bewaert des Conincks Landen?
        Besiet ghylieden vroet, de deucht die hy u doet:
        Het Thiende begheert hy van al u panden,
        Madamme socht het goet, den Ducdalba ooc het bloet.
      
      
        Scherpelijck doorsiet ghy Ondersaten,
        Wat dat den oorspronck is, van dees verderffenis,
        Oft niet den Paus is, met sijn Legaten:
        Want eenen Coninc fris, soect sLants welvaert gewis?
      
      
        Wilt u nu rasch ontlasten daeromme,
        Den paus te sijn subieckt, al hout hy u suspect:
        Hy soeckt niet dan der sielen verdomme,
        En tlichaem hy perfeckt, tot alle boosheyt treckt.
      
      
        Daerom wilt hem nu helpen raseren,
        Want ghy siet hoe God werckt, die der Vorsten handt sterckt:
        Om dAfgodische Natie te ruyneren,
        Alsoomen nu aenmerckt, Ist nu niet wel gheclerckt?:
      
      
        Waer wil den Alf nu henen draven?
        Papen ende Spangiaert, met al haer volck vermaert?
        De Misse die wort int Vaechvier begraven:
        Lof, Omganc, noch Bevaert, niet en worden gespaert.
      
      
        Den Prins van Oraengien weest ghehoorsame:
        Graef Lodewijc dEdel bloet, Godt geef hem nu voorspoet:
        Sy sijn tot den Crijch nu seer bequame,
        Die nu seer woeden doet, dAlfs Tyranny verwoet
      
    
  