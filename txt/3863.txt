
    
      
        ICk wil mi gaen ontladen
        Ende verlichten minen moet
        Ende wachten mi van quaden
        Dat sal mi wesen goet.
        Van sonden wil ick mi keeren
        In mijnder iongher tijt.
        Ick bid v ghenade lieue heere
        Want ghi ghenadich sijt.
      
      
        Mijn oogen moeten aenscouwen
        Na dat ick heb verdient
        Eest blischap ofte rouwe.
        Soe rade ick minen vrient
        Dat hi hem van sonden keere
        Want cort is sinen tijt
        Ick bid ghenade lieue heere
        Want ghi ghenadich sijt
      
      
        Had ic voer tswaer verliesen
        Ghepeyst dat waer mi goet
        So soude mi god verkiesen
        Als hi den salighen doet
        Mer neen ic / my rouwet seere
        Alle minen verloren tijt
        Ick bid ghenade lieue heere
        Want ghi ghenadich sijt
      
      
        Nyemant en derf hem poghen
        Te comen daer God sy
        Hi en moet na sijn vermoghen
        Van sonden wesen vry
        Ende dienen onsen heere
        Wanneer hi heeft den tijt
        Ick bid ghenade lieue heere
        Want ghi ghenadich sijt
      
      
        Noch soe wil ick hopen
        Op God / ende onser vrouwen
        Gods gracie staet altijt open
        Als ons die sonden rouwen.
        Milde so is die heere
        Onseker is onsen tijt
        Ick bid ghenade lieue heere
        Want ghi ghenadich sijt
      
      
        Aldus so wil ick temmen
        Dat ionghe leuen mijn.
        Dat ic namaels mach clemmen
        Aldaer die salighe sijn
        Daer is so lanck so meere
        Blischap in alder tijt
        Ick bid ghenade lieue heere
        Want ghi ghenadich sijt
      
      
        O radt van auontueren
        Suldy niet omme slaen.
        Oft mi mocht troost ghebueren
        Van dat ic heb misdaen.
        Ic en sondichde nemmermeere
        Al had ic wel den tijt
        Ick bid ghenade lieue heere
        Want ghi ghenadich sijt
      
      
        O god van hemelrijcke.
        Ic stae hier als een arm man
        Seer ellendichlijcke
        Siet mi met uwer genaden an.
        Gheeft dat ic mi bekeere
        Het is my meer dan tijt
        Ick bid ghenade lieue heere
        Want ghi ghenadich sijt
      
      
        Ouder mach ic worden.
        Mer iongher nemmermeer.
        Ende namaels onder der eerden
        Ende laten goet ende eer.
        Waer toe dat ic mi keere.
        Altoos gaet minen tijt
        Ick bid ghenade lieue heere
        Want ghi ghenadich sijt
      
      
        Ghestadich wil ic dienen
        Ende wesen onderdaen
        Het staet noch te gheschieden
        Dat ick sal moeten gaen
        Van daer ic niet en keere
        Nemmermeer te gheender tijt
        Ick bid ghenade lieue heere
        Want ghi ghenadich sijt
      
      
        Nu bidt voor mi ten besten
        Ghi heylighen alle ghemeen
        Al come ic nv ten lesten
        Ick ben nochtans een
        Daer Christus onse lieue here
        Om sterf op eenen tijt
        Ic bid ghenade lief heere
        Want ghi ghenadich sijt
      
    
  