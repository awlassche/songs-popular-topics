
    
      
        O Heere van hemelrijck
        Rekcht yst dat wij haer louen
        Si en heeft gheen ghelijck
        Al inden throon hier bouen
        Tot haerder weerdicheyt
        So eest dat ick beghinne
        Minen troost aen haer leyt
        Lof Gods apostolinne
      
      
        Haren naem is sonder waen
        Maria magdaleene
        Penitencie heeft si ghedaen
        Ende wert van sonden reene
        Nae Magdalum dat casteel
        Hiet si / Gods liefste minne
        Si koos dat beste deel.
        Lof Gods apostolinne
      
      
        Daer Iesus sadt ende adt
        Quam si met saluen binnen
        Met tranen maecte si nat
        Sijn voeten wt groter minnen
        Die salue goot si op sijn hoot
        Alsoe ic wel bekinne
        Si bleef bi hem ter doot
        Lof Gods apostolinne
      
      
        Si verlost vander doot
        Als ick bescreuen vinde
        Des princen vrouwe groot
        Die sterf inder zee met kinde
        Te Romen als ick vernam
        Track hy bedruct van sinne
        Verblijt hi weder quam
        Lof Gods apostolinne
      
      
        Ghelijc die roose root
        Is si vol minnen schoone
        Si helpt al inder noot
        Si blinct nu inden throone
        Si verlicht den hemel claer
        Ghelijck een seraphinne
        Mijn siele beueel ick haer
        Lof Gods apostolinne.
      
      
        Van vrouwen men niet en leest
        Die God soe hadde vercoren
        Ten hadde Marie gheweest
        Daer hi af wert gheboren
        Grote eere hi daer bewees
        Si was sijn weerde vriendinne
        Want hyse selue prees
        Lof Gods apostolinne.
      
      
        Inder woestinen daer si was
        Wert si alle daghe verheuen
        Vanden engelen als ick las
        Die altijt bi haer bleuen.
        Aldus ick louen moet
        Hoe wel icx niet weerdich en binne
        V weerde vrouwe soet
        Lof Gods apostolinne.
      
      
        O weerde vrouwe soet
        Van God so hooch ghepresen
        Mijn siele na v beheert
        Dat si bi v mach wesen
        Bidt voer mi suyuer iuecht
        Dat ick Gods rijck ghewinne.
        Want ghi dat wel vermuecht
        Lof Gods apostolinne
      
    
  