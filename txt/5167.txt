
    
      
        Wie wil hooren een nieu Liet,
        Wat nu tAmsterdam is gheschiet,
        Dat sal ick u verclaren,
        Van Duckdalve hoort mijn bediet,
        Is Banckerot ghevaren.
      
      
        Don Frederick had hy uutghesandt
        Tot Alckmaer in Noorthollant
        Al om die Stadt te winnen,
        Hy moest daer ruymen tsijnder schandt,
        Twas Banckeroets beghinnen.
      
      
        Hy sondt den Grave van Bossou,
        Die sou die Geusen bringhen in rou,
        In die Noorthollantsche Steden,
        Hy raecte te Hoorn in die Kou,
        Duytschen en Spaengiaerts mede.
      
      
        Duckdalvens meyning die faelgeert,
        Hier om heeft hy ghepractiseert,
        Hoe hy met zijn Juweelen
        Uut mochte comen tot zijn begheert,
        Om Banckeroet te speelen.
      
      
        Derthien Burghers, hoort dit bescheyt,
        Die hadden hem ghelt by gheleyt,
        Sy en hebben niet weder vercreghen:
        Tot Jan Perseyn, twert u gheseyt,
        Daer was hy thuys gheleghen.
      
      
        Tweemael liet hy Trompetten slaen,
        Soo wie betaling wilde ontfaen,
        Sijn Logiment stont open.
        Die derthien Burghers quamen saen,
        Die meest heeft hy gheroepen.
      
      
        Die meest van allen, twort u verclaert,
        Was Jan Perseyn, Duckdalvens Waert,
        Hy sprack: Segt my die schulden:
        Jan Perseyn sprack onvervaert,
        Tzijn veerthien duysent gulden.
      
      
        Die ander twaelf in corter stont,
        De sommighe maenden twee duysent pont,
        Som veel duysent ducaten schoone,
        Die minst van allen, ick segt u bloot,
        Quam derdehalf duysent Croonen.
      
      
        Duckdalve sprack, seer wel bedacht:
        Morghen als die Clocke slaet acht,
        Ick belooft u lieve ghesellen,
        Het gaet nu teghen die duyster nacht,
        Ick salt u morghen tellen.
      
      
        Hoort toe wat hy des nachts begon,
        Met zijn volck tooch hy op de ron,
        Hy speelde dat spel te deghen,
        Hy ruymde al met de Noorde Son,
        Als Banckeroetsluy pleghen.
      
      
        Smorghens doe die Clocke hadde acht,
        Die Burghers quamen met eendracht,
        Sy behoefden Kar noch Waghen,
        Buydel noch Tasch haer niet en ghebrack,
        Maer tghelt was goet om draghen.
      
      
        Sy meynden daer te ontfanghen ghelt,
        Maer twert haer daer al op den Rooster ghetelt,
        Sy creghen nieuwe maren,
        Hoe dat duckdalve, twort u vermelt,
        Na Brabant was ghevaren.
      
      
        Ist dat het Duckdalve niet en faelt,
        Dat hy den Thienden Penninck haelt,
        Uut al die Geusen Steden,
        Alsdan soo sult ghy worden betaelt,
        Schickt u soo lang te vreden.
      
      
        Oorlof, Duckdalve niet en laect,
        Al heeft hy u Buydels cael ghemaect,
        Ghy moet hem dit vergheven,
        Als de Monick in u Cantooren raect,
        Het salder anders cleven.
      
    
  