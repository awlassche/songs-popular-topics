
    
      
        WErwaerts dat ick mi henen keere
        Ick en vinde aen die menschen gheenen troost
        Nature wil mi verheeren
        Ende ooc die helsche viant boos
        O weerdighe suyuer Maria
        Staet mi altoos in staden.
      
      
        Ghi doet mi altoos liden
        Ende ghi en verblijt mi niet
        Mi dunct in alle siden
        Mijn clagen en helpt mi niet
        Mer ghi verblijt tot alder tijt
        Ende laet mi staen alleyne
      
      
        Nochtans so wil ick hopen
        Het sal noch eens al worden goet
        Sal ick ter minnen lopen
        En ghebruken dat eewich goet.
        So moet ic al mijn genoechte
        In bitter liden maken.
      
      
        Ghi sijt een wijngaert rancke
        Mijn alderliefste wtuercoren lief
        Mocht ic van uwen druuen smaken
        So waer mi seer wel geschiet
        Ende van alle siecheden
        Waer ick te mael ghenesen
      
    
  