
    
      
        OCh ligdy nu en slaept
        Met ongheruste sinnen
        Staet op ende wert ontwaect
        In goddeliker minnen
        Ende wilt der werelt vlien
        Tot Gode suldy comen
        Leert hem altijt ontsien
        Ende ghebruyken sijnre bloemen.
      
      
        Wie doet mi daer vermaen
        Het dunct mi vreemt om horen
        Doet mi doch dat verstaen
        Waer toe ick ben gheboren
        Der werelt minne heeft mi
        Soe ouer wel becomen
        Met goeder herten vri
        Soe minde ic haer bloemen.
      
      
        Och siele wilt verstaen
        Ist dat ghi God wilt kinnen
        Sijn gratie wilt ontfaen
        Ende hem alleene minnen
        Hi en sal v laten niet
        Om v is hi hier comen
        Ende hoeden voer verdriet
        Ende ghebruycken sijn bloemen
      
      
        O suyuer wijngaert ranck
        Verciert met schonen druyuen
        Sijt mijnder sielen dranck
        Wt v so mach si suygen
        Melck / honich / ende wijn
        Daer si bi mach becomen
        Och hoochste medicijn
        Deylt haer van uwen bloemen.
      
      
        Mijn alder liefste kint
        Dat ick met herten minne
        Gheeft mi tot een present
        Dijn herte ende dijn sinnen
        Dijn loon sal wesen goet
        Hi sal v wel becomen.
        Lijdt gaerne suer en soet
        Ter minnen der hoochster bloemen
      
      
        Ick mach wel droeue sijn
        Ende met herten trueren
        Dat ick die gratie dijn
        So langhen tijt het verloren
        Mocht icxse weder ontfaen
        Ick soude tot v comen
        Ende nemmermeer van v gaen
        Ter minnen der hoochster bloemen
      
      
        Och reyne herten fijn
        Wilt doch v trueren laten
        Gaet totten medecijn
        Tot uwer sielen baten.
        Sijn armen sijn ontdaen
        Ghi sijt hem willecome
        Hi wil v gheerne ontfaen.
        Ende deylen van sijnre bloemen
      
      
        Ick dancke v menichfout
        Heer van uwer minnen
        Ick bekenne mijn schout
        In minen gront van binnen
        My beteren wil ick nu
        Wat mi mach ouer comen
        Dat ick altijt bi v
        Ghebruycke uwer bloemen
      
    
  