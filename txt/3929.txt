
    
      
        OCh mensch aenmerct dat leuen dijn
        Besiet hoe cort is uwen tijt
        Ende wilt voortaen bewachtsaem sijn
        Van sonden / eer dat ghi steruende sijt
        Die doot die sal toch comen
        Wat salt ons dan vromen
        Als wij in sonden hebben geleeft
        En men dan niet dan pine daer voer en heeft.
      
      
        Als hi sal comen die rechter stranck
        Waer sal die sondare dan moghen vlien
        Voer hem te comen dat is bedwanck
        Nae sijn wercken sal hem gheschien
        Wortmen dan gheuonden
        Int wterste met sonden
        Hi gheeft sentensie herde schier
        Gaet ghi vermaledide in dat eewighe vier
      
      
        Die daer met duechden dan comen sal
        Die sullen daer staen al sonder vare
        Daermen sal roepen ouer al
        Coemt mijn beminde in mijn rijck clare
        Coemt alle ghi ghebenedide
        En ick sal v verbliden
        Besidt mijn rijc / het is so schoon
        Dat sal ic v gheuen tot een loon
      
      
        Nu rade ic elcken wie dat hi si
        Die noch met sonden is besmet
        Dat hi hem make suuer ende vry
        Eer hem die vyant brenghe in sijn net
        Dat hijt niet en beclaghe
        Hier na ten eewigen daghe
        Daer liden is / ende swaer bedwanc
        Och eewelijck te sijn in pinen is soe lanck.
      
      
        Sy / die dit liedeken eerstmale sanck
        Bidt Iesum met herten fijn
        Al doer sijn bitter liden stranc
        Dat hi haerder wil genadich sijn
        En dat hi haer wil vergheuen
        Al dat si heeft bedreuen
        Tegen sijn hooghe maiesteyt
        God verleene ons sijn eewighe salicheyt.
      
      
        Soe wie dit liedeken hoort oft singt
        Bidde ick dat hijt wel verstaet
        En dat hi hem van sonden dwingt
        Eer hem die doot den wech ondergaet
        So sal hem God gheuen
        Hier na / sijn eewich leuen
        Wanneer sijn siele sceyden moet
        Wilt Iesum beminnen / want hi is soe soet.
      
    
  