
    
      
        OCh maechdeken wildy gheestelijc wesen
        So moet ghi v onder eenen anderen gheuen
        Wat si v ghebieden tot alle stonden
        Wat si v ghebieden tot alle stonden
        Daer in so moety sijn te vreden
      
      
        O heere dat can ic seer qualijck gheliden.
        Dat mi een ander sal onderwisen
        Ic wil mijns selfs regeerder sijn
        Ic wil mijns selfs regeerder sijn
        Dats mijnder herten so grote pijn
      
      
        Lief kint ghi en moecht der pauwen niet slachten
        Ghi en moecht v veerkens niet so hooch op rechten
        Ghi moet v oogen beneden slaen
        Ghi moet v oogen beneden slaen
        Suldy die valsce stricken ontgane
      
      
        O here tis mi een salige leer
        Want dat striden valt mi soe suer
        Het sal my costen mijn vleesch mijn bloet
        Het sal my costen mijn vleesch mijn bloet
        Want die stormen sijn also groot
      
      
        Lief kint ghi en dorst so seer niet droeuen
        Heer Ihesus sal sijn vrienden so proeuen
        Hi salse proeuen ghelijc dat gout
        Hi salse proeuen ghelijc dat gout
        Want ghi noch sijt van minnen cout
      
      
        O here sult ghi v vrienden so proeuen
        Des mach ic mi wel seer bedroeuen
        Want seyt mi yemant een toornich woort
        Want seyt mi yemant een toornich woort
        Ick ben so haest op hem ghestoort
      
      
        Lief kint ghi en dorst so seere niet clagen
        Ick sal v doer alle v stormen draghen
        Ende ick en sals v niet af gaen
        Ende ick en sals v niet af gaen
        Ende dan sal ic v ridder slaen
      
      
        O here sult ghi mi ridder slaen
        So is mijn trueren al ghedaen
        So en wil ic toch nu niet meer sorghen
        So en wil ic toch nu niet meer sorghen
        Als ick v heb tot eenen borghe
      
      
        Ick wil metter tortelduyue gaan rusten
        In Iesus wonden mi mach ghelusten
        Ende bliuen daer desen winter wt
        Ende bliuen daer desen winter wt
        Want Iesus mijn brudegom is so rijc.
      
      
        Te somer wil ick weder opwaerts vlieghen
        Tot Iesum minen soeten lieue.
        Ende sien wat hi mi heeft bereet
        Ende sien wat hi mi heeft bereet
        Hi heeft mi dic so seer ghenoot.
      
      
        Hi salse nemen al metter hant
        Hi salse leyden aen den dans
        Daer salse hooren die enghelen singhen
        Daer salse hooren die enghelen singhen
        Ende bliuen daer als een keyserinne
      
      
        Men sal segghen mijn lieue vriendinne
        Die ick met goeder herten beminne.
        Nu siet die bruyloft is v bereet
        Nu siet die bruyloft is v bereet
        Nu slaet om een hemels cleet
      
    
  