
    
      
        HOe gherne soude ic dichten
        Een gheestelijc nieuwe liet.
        Ende mijn siele verlichten
        Si lijdt so swaren verdriet
      
      
        Het is haer van minnen comen
        Soe si mi doet verstaen
        Ende si en mach niet vromen
        Si en heuet troost ontfaen.
      
      
        Dyen si heeft wtuercoren
        Die heeft hem om ghekeert
        Si ducht hi is verloren
        Si blijft al ongheleert
      
      
        Si derft der soeter inspraken
        Die si ghewone was
        Mocht si daer toe gheraken
        So waer si wel te pas.
      
      
        Haer suchten ende haer kermen
        Dat is so menichfout
        Woude hi doch haers ontfermen
        Si en koer daer voer geen gout
      
      
        Si moet den tijt verbeyden
        Al vallet haer veel te lanck
        Si en can daer niet af ghesceyden
        Dat doet der minnen bant.
      
      
        Och dorste sijt ghewaghen
        Si haddes gaern respijt
        Mer wat batet veel te claghen
        Si moet verbeyuden tijt.
      
      
        Si beducht haer also seere
        Dat si yet heeft misdaen
        Teghen haren heere
        Dies hi hem draghet aen
      
      
        Waer omme moyt si vrienden
        Al om te spreken haer woert
        Si duchtet dat haer bedinghe
        Niet en sal sijn verhoort.
      
      
        Si en voelt gheen antwoorde
        Dat is haerder herten te swaer
        Recht oft hijt niet en hoorde
        Noch en vraechde ooc daer na
      
      
        Si en weet niet wat beginnen
        Den druck is haer so groot
        Si haddes gaerne een inde
        Al waert oock metter doot
      
      
        Si is wel also seere
        Al met haer seluen ghelast
        Dat si op genoechte oft eere
        In deser tijt niet en past
      
      
        Si leyt in eenen haken
        Ende verlanghen swaer
        Mocht si Gods ghesmaken
        Si en vraechde nerghens na
      
      
        Dat si draecht inder herten
        Dat moet verborghen sijn
        Niemant en kent haer smerte
        Dan haer lief minnekijn
      
      
        Al mocht sijt yemant clagen
        Si en hads niet veel te bat
        Haer cruys moet si selue dragen
        Ende volgen der minnen pat
      
      
        Hoe seer is si verladen
        Hoer deerlijck si omme siet
        Si roet aen God ghenade
        Het schijnt hi en hoortse niet
      
      
        Si witet haren ooghen
        Met menigen heeten traen
        Dat liden moet si dooghen.
        Si en cans doch niet ontgaen.
      
      
        Si heeft voer haer genomen
        Dat si een claghen sal bestaen
        Aen sijnder lieuer moeder
        Hi is haer onderdaen
      
      
        Maria maghet reyne
        Hoort mi doch nu een woort
        V sone laet mi alleyne.
        Ende ick en can niet voort
      
      
        Het waer noch yet te liden
        Dat hi mi liete staen
        Maer dat ick dan moet striden
        Dat doet mi vreese ontfaen
      
      
        Dit doen daer toe sijn knechten
        Daer ouer hi heeft ghebot
        Sij en souden mi niet aenuechten
        Hi en gauet hen allen oerlof
      
      
        Hi cost mi soetelijc temmen
        Doen hi my haelde an
        Hi wil mi nu gaen speenen
        Eer icx ghederuen can
      
      
        Hi heuet mi gheschoncken
        Wel also goeden wijn
        Dat ic ben worden droncken
        Ic en cans niet ledich ghesijn.
      
      
        O sone dit hoordy wale
        Dat mi dit wort gheclaecht
        Het is dijns liefkens tale
        Daer ghi minne toe draecht.
      
      
        O eerweerdighe moeder
        Sout ghijs v draghen an
        Ick ben doch haer behoeder.
        Hoe wel dat ic mi berghen can
      
      
        O mi wel lieue moeder
        Haer tranen sijn minen wijn
        Haer suchten doet mi lachten
        Ick wel wat vrolijck sijn.
      
      
        O mi wel lieue sone
        Dat is haer onbekent
        Waer si dit doch ghewone
        Dat waer een ander dinck
      
      
        O moeder sijt te vreden
        Ic en ben op haer niet gram
        Ic heb meer om haer gheleden
        Dan si om mi gheliden can
      
      
        Ick wil dat si bekenne
        Hoedanich dat si sy
        Dan sal si eerst versinnen
        Wat si ontfangt van mi
      
      
        O mi wel lieue sone
        Ghi cont daer mede om gaen
        Het is al tot haerder vromen.
        Soe ick aen v heb verstaen.
      
      
        O moeder ic hebse ghescreuen
        In minen handen diep
        Ende in mijn minnelijck herte
        Ick en cander vergheten niet.
      
      
        Mer soude ic bi haer wesen
        Al na haers herten lost
        Si en mochts niet ghenesen
        Si doet te grooten cost
      
      
        Si en heeft niet dat versinnen
        Dat si yet ghesparen can
        Si stort haer wt in minnen
        Haer en leyt nerghens an
      
      
        Haer clagen mach ic niet stillen
        Dat weet ick herde wel
        Si en heeft mi tot haren wille
        Al schine ick haer dus fel
      
      
        Al hadde si ghebruyc van alle
        Dat ick oyt wesen gaf
        Ten soude haer niet beuallen
        Noch versaden niet een caf
      
      
        Hier op so ben ick koene
        Want ic haer nature wel weet
        Si en siet niet bat te ghedoene
        Waer dat si haer toe keert
      
      
        Si soude mi dicwils hoonen.
        En saghe ick niet voer mi
        Si can so deerlijck croonen
        Ick en mochts niet voerbi
      
      
        Haer verwondert te seere
        Ende ooc is si daer om gram
        Dat icker mi niet toe en keere
        Hoe ict gheherden can
      
      
        Si leyt mi dick voer ooghen
        Dat si mi heeft ghecost
        Om dat ic mi soude booghen
        Te versaden haren lost
      
      
        Mi verwondert also seere
        Dat si gheen scaemte en heeft
        Voer also grooten heere
        Daer si minne toe dreecht
      
      
        O heere al sidy hooghe
        Ick ben v susterkijn
        Ghi draecht toch mijn nature
        Al voer een mantelkijn
      
      
        Al ben ick nu gheuanghen
        In eenen kercker diep
        Ick hope mi nocht te vergangen
        Ende spreken mijn schoon lief
      
    
  