
    
      
        Ghetru gheselle ic moet u claghen
        Mine es niet alze wael ghesciet
        Verloren anich vro bejaghen
        In can des nachts gheslapen niet
        Hoe comt das tzoe
        In weis nicht hoe
        Mijn oghen huer ghenouchte an zaghen
        So sprec huer an
        Ich wil in can
        Eer icse zie
        So hueghes mie
        Comicker bi mi vreeses dan
      
      
        In can niet meer met vruechden leven
        Hertze ende zin ende ooc mijn moet
        Hanich tze male wech ghegeven
        Minen liefsten beilde zoet
        So ti dan dich
        Also doen ich
        Doch haddic gheerne troost bezeven
        So sprec huer an
        Ich wil in can
        Eer icse zie
        So hueghes mie
        Comicker bi mi vreeses dan
      
      
        Salsi mi aldus vreimde bliven
        In weet hoe ict gheliden sal
        Salsi mi daer om van huer driven
        Of ict haer durste zegghen al
        So si dan coen
        In dars niet doen
        Hoe sal mijn dienst an huer becliven
        So sprec huer an
        Ich wil in can
        Eer icse zie
        So hueghes mie
        Comicker bi mi vreeses dan
      
      
        Hope dats een vroylic cleit
        Dat willic draghen al mijn jaer
        Hoe nauwe het mi van vruechden steit
        Jan si mir bas ich werts ghewaer
        Blijf steide alzo
        So salic jo
        Maer emmer es mijn liden zwaer
        So sprec huer an
        Ich wil in can
        Eer icse zie
        So hueghes mie
        Comicker bi mi vreeses dan
      
    
  