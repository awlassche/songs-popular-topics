
    
      
        Ziet, broeders, hier den armen stal,
        Daar 't heilig Kindtjen liggen zal;
        Spreekt zacht de lieve Moeder aan,
        En vraagt haar eens of wij er
        Samen mogen binnengaan.
        - ‘Komt, herders, komt! maar zijt toch stil:
        Mij dunkt het Kindeken wat slapen wil.’
      
      
        O lieve Moeder, wees gegroet!
        Zijt wellekom, o Kindtjen zoet!
        De Heemlen zijn om U verblijd,
        En Englenstemmen zeggen,
        Dat Gij onz' Verlosser zijt.
        - ‘Knielt, herders, knielt dan voor Hem neêr,
        Dit kleine Kindeken is uwen Heer.’
      
      
        O Kindtjen zoet, hoe ligt Gij hier
        In 't kribbetjen zoo zonder vier?
        Heeft Bethlehem, de naaste stad,
        Lief Kind, dan geen vertrekjen
        Voor uw Moeder veil gehad?
        - ‘Neen, herders, neen, 't is als gij ziet:
        Het volk van Israël en kent God niet.’
      
      
        Laat, Englen, dan uw zoete stem
        Eens hooren over Bethlehem!
        De poorten zullen opengaan,
        En al de huizen zullen
        Voor Messias open staan.
        - ‘Neen, herders, neen, geheel zijn wensch
        Is naar een vurig harte van den mensch.’
      
    
  