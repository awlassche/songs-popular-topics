
    
      
        Te Venloe all in dye goyde statt
        Ontmoet ick eyn jonfrouwe schoen,
        Vrundelick dat sy my batt:
        `Knaep,' seide sy, `dat u Got loen,
        Segt my dye waerheit sonder hoenen,
        Dat u Got hoede ongeschent:
        Weit ghy yet vanden snaeren doenen?
        Ick heb soe goyden instrument.'
      
      
        Vrundelick spraeck ick tot oer:
        `Van allen spoel kan ick genoech,
        Ick byn eyn goit luytener,
        Had ick eyn luyte nae myn genoechde.'
        `Ick heb dye beste dye ye wyff gedroech,
        Om te spelen wael te cueren,'
        Dat spraeck dat frouken, off sy loich,
        `Nu spelt ghy boven, ick halt tenoeren.'
      
      
        Dat spoel mit oer en wille ick niet laeten,
        Om dat si so frundelick tot my spraeck.
        Tenuer vant ick daer goit van maeten,
        Mer boven spel viel my dye slaep.
        Om dye went virsch was ende natt,
        So wrongen dye snaeren all omtrent,
        Ick dreyde den sloetel, ick wranck, ick staeck,
        Altoes scudesi myn instrument.
      
      
        `Knaep,' seydesi, `waromme spieldi nyet voirt?
        U doyn en is nyet dan eyn gedwaes.'
        Hy sette die luyt styff up dye borst,
        Dar hy dat vrouken mit genaes.
        Hy vielde der luyten hoer compas,
        Hi maekeden dar up eyn wervel fier.
        Doen syn discant all uut was,
        Doen was den besten oer tenoer.
      
      
        `Knaep,' seydesy, `u brecken noten,
        Suldi volkomen myn discant.'
        `Jonfrouwe, my is eyn quynt ontschoten,
        Dar ick dye meiste konst in vant.'
        Hy sette dye luit styff up den kant,
        Als eyn dy hem dar mede bekant,
        Hy dreyde den sloetel aenden kant,
        Hy vant dar eyn goit instrument.
      
      
        Ich dede dat my dat vrouken hiet,
        Ick spielde myn lietgen all gader ute.
        `Knaep,' seyde si, `wy enscheyden nyet.
        Ghy siet goit meister vander luiten.'
        Tenuer stont oer vor eyn cluyte,
        All wort hem tboven spoelen de suir.
        Doy syn discant all oeck was ute,
        Doy was ten besten oer teneur.
      
    
  