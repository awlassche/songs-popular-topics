
    
      
        Met Wilhelmus van Nassouwe
        Dat Edel Duytsche Bloet,
        Met blijschap sonder rouwe
        Laet ons Godt loven soet,
        Die ons nu heeft ghegheven
        In onsen handen reyn,
        Middelburch die Stadt verheven
        Door haren noot niet cleyn.
      
      
        Te spelen sy gingen aenheven:
        Armuyden en Middelborgh
        Welck hem eerst soude begeven
        Te senden in groote sorgh
        Een van haer Capiteynen,
        Om hulp in haren noot:
        Maer quam ter stont in weynen
        Ghevanghen bleef hy bloot.
      
      
        Met gheleyd sy hem brochten
        Te Vlissinghen binnen der Stee,
        Voor den Prins hy ontknochten
        Zijn bootschap met grooter bee,
        Dat hy mochte behouwen
        Sijn lijf en leven soet,
        Maer des Princen Ghetrouwen
        Brochten hem metter spoet.
      
      
        Al op Soom sy hem voerden
        Tot onder Berghen claer,
        Sy bewesen hem met woorden
        En metter daet oock daer,
        Dat niet en was voorhanden
        Ontset op desen voet,
        Ontrent dAntwerpsche Landen,
        Oock wert ghebracht met spoet.
      
      
        Te Middelburch al binnen
        Is hy ghesonden daer na:
        Hy seyde, Wat wildy beginnen?
        Hoort toe wat ick u ra,
        Als dat ghy sult aenveerden
        Dat u ghepresenteert is
        Van dEdel Prins van weerden
        Ghenade, dat is ghewis.
      
      
        Dentwintichsten sy haer opgaven
        Al inden tweeder Maent,
        Men sach al inder haven
        Of het waer toeghebaent,
        Soo dick quamen aensetten
        Vele Scheepkens aldaer
        Met Victaly, om te wetten
        De hongerighe tanden claer.
      
      
        Te Middelburch binnen de Mueren
        De Prins daer inne quam,
        Met blijschap sonder trueren
        De Burgers alletsaem
        Sy met hem verheuchden,
        Dat sy waren bevrijt,
        Uut sulcken noot in vreuchden,
        Godt lovende met jolijt.
      
      
        Over al wilt aenveerden
        Die Edel Prins van aerdt,
        Barmhertich vol van weerden.
        Deucht is in hem vergaert:
        Dat welcke hy bewesen
        Heeft aen zijnen Vyant,
        Die hem Godt tot desen
        Ghelevert heeft in zijn hant.
      
      
        Veerthien hondert Soldaten
        Van Duckdalf daer in ghesendt,
        Heeft hy vry trecken laten,
        Niet denckend opt ellendt,
        Doe sy tHaerlem ghepresen
        Haer Tyranny ghebruyckten fel:
        Maer hy bewees midts desen,
        Sijn hert van goet opstel.
      
      
        Ses van de Principalen
        Ghevanghen zijn seer onsoet,
        Waer onder, ten can niet falen,
        Den Tyran was ongoet,
        De Opperste ghesonden
        Int Middelburgsche pleyn,
        Met een Ooghe bevonden,
        Monsieur Dragon alleyn.
      
      
        De Gheesteloose verachte,
        Veel goedts men vondt by haer,
        De Coopluy groot van machte
        Van Antwerpen hadden daer
        Veel Schats en Rijckdom legghen.
        Twelck den Prins niet is te veel:
        Wie cander quaet van segghen,
        Van Gods schickingh gheheel.
      
    
  