
    
      
        DIe alder soetste Iesus
        Die alder miltste heere
        Hi mint die reyne maechden
        Die maechden also seere
        Ende siet vanden hemel wt
        Hoe suuerlijc dat si is ghedaen
        Sijn wtuercoren bruyt.
      
      
        Hi sprac / verblijt v maghet
        Edel roose root
        Om v heb ick gheleden
        Den bitterlijcken doot
        Des danct mi tot alder tijt
        Keert v tot mi in alle uwe noot
        Ick sal v maken verblijt.
      
      
        Ic liet mi om uwer minnen
        Aent hout des cruycen slaen
        Dus wilt met bliden sinnen
        Doer mi dat cruyce ontfaen
        Ende draghen blijdelijck
        So sal ick v hier nae vriendelijc
        Ontfaen al in mijns vaders rijc
      
      
        Daer sal ick v gheuen
        Der maechden dierbaer croon
        Die gheheeten is Aureola
        Al bouen maten schoon
        Die sullen si draghen alleen
        Die nu den viant wederstaen
        Ende bliuen maghet reen
      
      
        Bouen alle heylighen
        Die daer zijn inden troon
        So vercrigen daer die maechden
        Een sonderlinghen loon
        Ende singen een nieuwen sanck.
        Ende elcken voetstap die sy inden hemel treen
        Gheeft eenen soeten clanck
      
      
        Maria die ouer scone maget
        Si leydet daer den dans
        Ende alle die soete maechdekens
        Die draghen een gulden crans
        Die is gemaect van lelien soet
        Want si haer stolen al wit ghewasschen hebben
        Al in des lammekens bloet.
      
      
        Daer wort Iesus die brudegom
        Dat soete lammeken geuoet
        Onder die lelien
        Dat suyuer maechden sijn
        Die hem al om beringhen
        Ende duysent dusent ende hondert dusent
        Vrolic alleluya singen
      
      
        Si schouwen blijdelijcken
        Dat godlijck aenschijn
        En volghen stadelijcken
        Dat soete lammekijn.
        So waer dat henen gaet.
        Dit vercrighen alleen die ootmoedich ende reyn
        Die hem hoeden voer misdaet
      
    
  