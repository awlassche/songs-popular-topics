
    
      
        Doen ick was een ionghe dochter
        Vrijde my twee jongmans fiet,
        Tot vryen kosten sy my niet krijghen,
        Noch in gheender ey manier,
        Nu hebben sy my also veer ghekreghen
        Over de Wilde Zee, Gevoert in vreemde wegen
      
      
        Doe ic quam in vremde stede
        Daer ick niet ghewoon en was,
        Daer vondt ick mijn lief verheven,
        En ick boot hem goeden dagh:
        Zijt gy daer mijn liefje uyt vercoren
        ‘k Heb v’staen dat gy met ruyters hebt gaen
      
      
        Zijn hier gheen boden te krijghen
        Dee my voeren nae mijn Landt,
        Voor mijn Vader niet en swijghen
        Dat ick ben gheraeckt in schandt,
        Dat zy segghen teghen mijnen Vader
        Dat ic in lange tijt hem niet sal komen nader
      
      
        Doen ick quam al voor de Poorte,
        Voor een bossen daer ick sagh
        Mijne lieve jonghste Suster
        En ick boodt haer goeden dagh:
        Zyde gy daer mijn Suster uytverkoren?
        ‘k Heb so menigen traen om uwent wil v’loren.
      
      
        Doen ick quam al in de Keucken
        Daer ick wel ghewoone was,
        Daer vondt ick mijn beminde Moeder
        En ick boodt haer goeden dagh:
        Zyde gy daer mijn dochter uytverkoren,
        ‘k Heb v’staen dat gy achter lande hebt gaen dolen.
      
      
        Doe ic quam op de slaepkamer
        Daer ick wel te slapen plagh,
        Daer vondt ick mijn straffen Vader,
        En ick boodt hem goeden dagh:
        Zyde gy daer Lantloopster achter landen
        Packt u terstondt van hier, Of ick brengh u in schande.
      
      
        Ick en ben voorwaer geen Schooyster
        Noch oock gheen Landt-loopster mee,
        ‘k Heb soo dickmael wesen doolen
        In soo meenighe schoone stee,
        Daer heb ick mijn op alle vremde wegen
        Eerelijck en vroom by alle luy gedregen.
      
      
        Adieu Vader, adieu Moeder,
        Adieu lieve Broeders mee,
        Godt den Heer zy u behoeder,
        Nu gae ick weer uytter stee,
        En ic wil mijn achter lande gaen begeven
        Over de woeste zee en enden mijn jonc leven.
      
    
  