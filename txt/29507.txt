
    
      
        Begheric iet dats mi oncont;
        Want in onwetenne sonder gront
        Vendic mi ghevaen in alre stont.
        Ic waent menschen sen nie en verstont,
        So dat ghespreken mochte sijn mont
        Waer hi grondet die diepe slont.
      
      
        Ic en wille mi menghen niet met hen
        Die omme loen dienen ocht omme ghewen.
        Vraghet mi iemant waer dat ics ben,
        Ic segghe hem ic en weets meer no min;
        Want niet bat en caent ghetonen mijn sin,
        Dan een molesteen mach vlieten int Swin.
      
      
        Dit es ene wonderlike mare
        Dat mi houdet in meneghen vare;
        Si es meneghen verholen ende mi openbare:
        Daer ic der minnen volghede nare,
        Daer bleef ic in hare
        Verslonden in eenen eenvoldeghen stare.
      
      
        Die dit staren mach verstaen
        Hi es ghebonden ende ghevaen
        Ende inder minnen prisoen so vast ghedaen,
        Hine mach hare nemmermeer ontgaen.
        Maer dier es luttel so ghedaen,
        Datse der minnen so verre ghestaen.
      
      
        Ay, mi Deus, wat es hem ghesciet,
        Die dat en horet noch en siet
        Dattenne jaghet ende daer hi vore vliet,
        Ende dat hi mint ende van minnen ontsiet:
        Der minnen jacht, hadde hi vore iet,
        Jaghet hem van allen op een niet.
      
    
  