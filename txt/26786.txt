
    
      
        O Heer en God der sonden wreker recht,
        God wreke recht wilt dijn kracht laten blijcken,
        Heft dy nu op O Rechter des aertrijcken,
        Om die grootsche te gheuen loon en recht,
        hoe lang sullen die boose Heer hebben recht,
        Hoe lang sullen sy sick moetwillich draghen,
        Hoe lang sullen sy spreken met hoochmoedt,
        End in boosheyt sick roemen end behaghen.
      
      
        Dijn ghelieft volck vrijuen sy vast ontween
        End dijn erfdeel seer schandelick sy plaghen
        Weduwen en vreemdelingen sy dootslaghen
        Weeskens bedruckt verworghen sy met een
        Daerentusschen dencken sy op dy niet
        Maer segghen stout de Heer siet niet de saken
        Den God Jacobs weet niet watter geschiet
        Ende verstaet niet van t'ghene dat wy maken.
      
      
        Wordet doch wijs onuerstandighe lien,
        O ghy dwasen wanneer sulstu vroedt wesen
        Die d'oor gemaeckt heeft hoe sal hy doof zijn
        Die d'oogh gewracht heeft hoe sal hy niet sien
        Die de volcken straft ende wetenschap gheeft
        Den mensche al, soud' hy wilt dit betrachten,
        V straffen niet, want de Heer is't die heeft
        Ende bekent, aller menschen ghedachten.
      
      
        Wel salich is den man Heer die du strafst
        En dien du hebst in dijn wet onderwesen
        Op dat du dien, rust gheefst in teghenheden
        Dewijl men den boosen eenen kuyl graeft
        Want die sal zijn volck verwerpen niet
        Sijn erfdeel oock, sal hy gheensins verlaten
        Tot dat t'ghericht met gerechticheyt geschiet
        Die de vromen gheensins sullen nalaten.
      
      
        Wie sal voor my teghen de boose opstaen
        Wie sal voor my staen teghen die boozdaders
        Ten waer dat my de Heer gheholpen hadde
        Mijn siel die waer nu schoon ter helle gegaen
        Als ick oock dacht mijn voet is op den val
        Dijn goedicheyt heeft my seer vast gemaket
        Na d'hitte groot mijnder ghedachten al
        So hebben my dijn troostinghen vermaket.
      
      
        Hebstu iet ghemeyn met der Tyrannen stoel
        Die daer verdruct onder den schijn van rechte
        T'samen loopen sy onder schijn van rechte
        T'onnoosel bloet dommen sy en maken koel
        Maer den Heer is my als een vaste borcht
        Mijn God is my de steenroots mijns betrouwen
        Vergelden sal hy hen t'boos onbesorcht
        En in haer quaet verdoemen se en benouwen.
      
    
  