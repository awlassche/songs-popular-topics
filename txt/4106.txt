
    
      
        Een maghet soet
        Reyn wtghelesen
        Heeft ons van thelsce serpent beurijt
        Haer suyuer bloet
        Is vleesch bi desen
        Met twoort geworden ghebenedijt
        Gabriel om onser alder profijt
        Ghesonden was van gode.
        Dien God die vader heeft
        Als des hemels hoochste bode
        Dus laet ons al ghemeyne
        Louen Maria die suuer iuecht
        Ende Iesum haer kindeken cleyne
        Van haer gheboren is shemels vruecht
      
      
        V groot ootmoet
        Moeder vol trouwen
        Heeft Christum wten hemel ghehaelt
        Die goddelijcke vloet
        Des hemels bedouwen
        heeft v ter liefden gods bestraelt
        Adams sculden heeft hi betaelt
        Aent cruce / dits claer bescreuen.
        Ende tsvaders gramscap is ghedaelt
        Al doer v vruecht verheuen
        Dus laet ons al ghemeyne
        Louen Maria die suuer iuecht
        Ende Iesum haer kindeken cleyne
        Van haer gheboren is shemels vruecht
      
      
        Het hemelsche licht
        Opt aertsche rijcke
        Heeft ons bewesen die waerheyt claer
        O ghebenedide
        Ende wech publike
        God ende mensche eewich eenpaer
        Voer dbeghin der werelt voer waer
        Int secreet gods besloten
        V dancken wij reyn maghet eerbaer
        Wten boom van Iesse ghesproten
        Dus laet ons al ghemeyne
        Louen Maria die suuer iuecht
        Ende Iesum haer kindeken cleyne
        Van haer gheboren is shemels vruecht
      
      
        Die crachtighe cracht
        Nye sijns ghelijcke
        Is ons gheboren van eender maecht
        Die machtighe macht
        Van allen wijcke
        Die claerheyt die ons claer bedaecht
        Het hoochste dat god oyt heeft behaecht
        Heeft voer ons willen steruen
        Een sondich besmetten van ons veriaecht
        Dwelck ons wilde bederuen
        Dus laet ons al ghemeyne
        Louen Maria die suuer iuecht
        Ende Iesum haer kindeken cleyne
        Van haer gheboren is shemels vruecht
      
      
        Ootmoedelijcke iuecht
        Princesse vol ghenaden
        Bidt voer ons uwen sone soet
        Doer uwe duecht
        Staet ons in staden
        Al is ons leuen quaet
        Doer sijn weerde precioes bloet
        Dwelc hi ons heeft ghegheuen
        O god die naect aent cruce stoet
        Verleent ons v eewich leuen
        Dat bidden wi alle ghemeyne
        Moeder ende maecht reyn suyuer iuecht
        Ende Iesum v kindeken cleyne
        Van v gheboren is shemels vruecht.
      
    
  