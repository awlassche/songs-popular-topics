
    
      
        Mijn hope / mijn troost / minen toeuerlaet
        Dat staet aen onsen heere
        Sijn hope gheeft ons soeticheyt
        Heer God oft ick bi hem ware
      
      
        Ic heb der werelt so lange ghedient
        Dat mi nu rout so seere
        Haer cierheyt wil ic oerlof gheuen
        En dienen onsen heere
      
      
        Want sijn minne is so goet
        Ick hope hi en sal mi niet versmaden
        Ic wil tot sijnder scolen gaen
        Ende bidden hem ghenade.
      
      
        Mer doen ic eerst ter scholen quam
        Die schole der godliker minnen
        Die lessen en conde ick gheleeren nyet
        Dat deden mijn weerlicke sinnen
      
      
        De eerste lesse diemen mi gaf
        Was dat ic steruen sou leeren
        En doen mi alder menschen af
        En keeren mi tot onsen heere
      
      
        Sij deden mi mijn cleeder wt
        Sij deden mijn hayr afsniden
        Sij deden mi aen een mantel ruyt
        En leerden mi der oerden getiden
      
      
        Hoe mi doen te moede was
        Dat en sal ic niemant clagen
        Dan hem die inden hemel woont
        Die salt mi helpen draghen
      
      
        Die dagen waren mi te lanc
        Snachts en condic niet gheslapen
        Ic dacht so dicke in minen moet
        Hoe ick dat soude maken
      
      
        O here God helpt ghi mi niet
        So en mach ict niet gheliden
        Die viant sijn scutten op mi schiet
        Sij quetsen mi aen alle siden
      
      
        Mer als ic dencke in minen gront
        Dat ick die weerelt heb ghelaten
        Soe verblide ick mi in menigher stont
        In vruechden bouen maten.
      
      
        Noyt en dranc ic beter dranc
        Wt coppen noch wt scalen
        Dan wt Iesus soete borst
        Och hi gheneest van alle qualen
      
    
  