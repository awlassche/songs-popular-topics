
    
      
        Laet ons met vruechden singen
        Ende blidelijck spelen gaen
        Ende alle vreemde dinghen
        Van ons doen vlyen saen
        Van Iesus eest vermaen
        Hi is ons vrient / onse heere
        Ons lief / ende al ons eere
        Om hem yst al ghedaen
      
      
        Twee vroukens vander stede
        Bethanien / wel bekant
        Rijck / ede / ende goet van seden
        Van Iesu waren bemint
        Hi was haer liefste vrient
        Sij hebben hem ontfangen
        Na hem staet al haer verlangen
        Hi was int herte gheprint
      
      
        Ende als hi is gheganghen
        Int huys daer Martha was
        So nnerstich ombeuanghen
        Om hem te voeden ras.
        Magdalena op dat pas
        Is bi sijn voeten gheseten
        Oprecht van haer vermeten
        Want hi haer sonden ghenas
      
      
        Si was in sijnder minnen
        Seer vierich ende vast
        Haer herte ende al haer sinnen
        Had si op hem ghepast.
        Si en dacht op gheenen last
        Op hem si contempleerde
        Haer herteken iubileerde
        Hi was so weerdighen gast
      
      
        Sijn vierige woerden crachtich
        Sijn suuer leeringe soet
        Die waren also machtich
        Si veruulden haren moet
        Si en socht gheen ander goet
        Bi hem so woude si bliuen
        Ende in hem oock becliuen
        Hi was der minnen vloet
      
      
        Martha seer sorchfuldich
        En conde vergheten niet
        Si was seer onuerduldich
        Dat haer Maria liet
        Si seyde / heer nu besiet
        Mijn suster en is niet werckende
        En sidy dat niet merckende
        Segt haer dat si doe / dat si te doene heeft.
      
      
        Iesus die soete heere
        Onser alder toeuerlaet
        Heeft haer met sijnder leere
        Besceyden als aduocaet
        Hi sprack / ten is niet quaet
        Want een voer alle dinghen
        Is noot / het sal v bringhen
        Totten volmaectsten graet
      
      
        Maria heeft wtuercoren
        Dat een / seer wijsselijck
        In mi is si herboren
        Ende seer gheworden rijck
        Si peyst seer danckelijck
        Dat alle dinghen blijckelijck
        Ende nader werelt wijckelijck
        Sijn alle verganckelijck
      
      
        Maria heeft wtghelesen
        Dat alder beste deel
        Haer hertken is op gheresen
        Tot in des hemels casteel
        Ende inder minnen prieel
        Daer is si haer vermakende
        Ende mijnder liefden smakende.
        Die bi haer blijft gheheel.
      
      
        Hi heeft haer willen seghen
        Enden allen menschen claer
        Dat niet en was te pleghen
        Dat Martha dede daer
        Maer dat bescouwen voerwaer
        Den werck gaet verre te bouen
        Dus die volcomelijc wil louen
        Den heere / die stae hier naer.
      
      
        Dese bedinghe suyuerlijck
        Heeft haer Iesus gheleert
        Ende si seer dancbaerlijck
        Heeft sinen lof vermeert
        Ende heeft tot hem ghekeert
        Haer werck ende al haer sinnen
        Dat si hem soude ghewinnen
        Ende met hem sijn gheeert
      
      
        Wilt dan tot desen stonden
        Gods kinderen alle ghemeyn
        Gaen beteren uwe sonden
        Ende metter herten reyn
        Vlieghen na tshemels pleyn
        Want daer suldy beschouwen
        Dat v niet en sal rouwen
        Och this seer groot certeyn.
      
    
  