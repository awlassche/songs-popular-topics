
    
      
        Recht doch lief Heere nu mijn ganghen,
        En laet my u ghenaed’ ontfanghen,
        Mijn jeucht, in deucht, nu door te bringhen
        Voor alle dinghen.
      
      
        Ingheplant zijnde om te draghen
        Als een spruytken nae u behaghen,
        Vrucht soet // met spoet, soo is mijn leven
        V nu begheven.
      
      
        In u laet my ghewortelt blijven,
        D’oprecht voornemen wilt verstijven
        Heel fijn // in mijn, herte deur claerheyt
        In uwe waerheyt.
      
      
        Comt te helpen met uwen crachten,
        Ghy zijt een rechter der ghedachten,
        En kent // present, het hert’ van binnen,
        En ons versinnen.
      
      
        Kent mijn droogheyt met uwen rade,
        Maeckt my vochtich door u ghenade,
        Soo can // ick dan, wassen, vermeeren,
        Tot uwer eeren.
      
      
        Qualijck can ick Heer om verheughen,
        Het volbringhen deur mijn vermeughen,
        Mijn ziel // ghehiel, dorst nae u goedich
        Alst droogh landt spoedich.
      
      
        Vrucht te brenghen in al mijn leden,
        Sendt my u hulpe hier beneden,
        En voort // soo’t hoort, in goede wercken
        Wilt my verstercken.
      
      
        En dat mijn hert u mach beminnen,
        Den mondt u loven en beginnen
        Met daet // en raet, drincken en spijsen,
        Liefde bewijsen.
      
      
        Iae dat ick mach met mijnen ooren
        V Goddelijcke waerheyt hooren,
        Wat vry // in my, is Heer hier boven,
        Dat moet u loven.
      
      
        Alsoo vrucht brenghende int pooghen
        Laet mijn hert neder zijn ghebooghen,
        Verniert // gheciert, nu overvloedich
        Gheheel ootmoedich.
      
      
        Naer dat wy doen sonder beswaren
        Al dat wy te doen schuldich waren,
        Zijn wy // noch by, onse uytrechten
        Onnutte knechten.
      
      
        Soet-rieckende laet my doch groeyen
        Den goeden wil als bloemkens bloeyen,
        Op dat // soo wat, ghy wilt, O Heere,
        Ick ook begeere.
      
      
        Dat ick lief Heer in uwer vresen
        Een soeten reuck Christi mach wesen,
        Die saen // nu gaen, naemaels verloren,
        En den vercoren.
      
      
        Och mocht ick bloeyen als een roose
        In mijnen tijdt die corte poose,
        Deuchtsaem // bequaem, in al mijn  reden,
        Nae Christi zeden.
      
      
        Tot dat ick soete vruchten draghe,
        Wercken der liefden alle daghe
        My sterckt // en werckt, doch in my crachtich.
        O Godt almachtich.
      
      
        En hoedt my doch voor quade winden,
        Voor coud’ en hitte naer’t bevinden,
        Waer deur // mijn fleur, mocht crijgen hinder,
        Oft worden minder.
      
      
        Recht ghy alsoo, lief Heer, mijn saken,
        Soo sult ghy mijn herte vermaken
        Int hof // tot lof, uwer ghenaden
        Wilt my beraden.
      
    
  