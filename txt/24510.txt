
    
      
        God gruet v Conyngynne
        Maria suet gheluyt
        gy syt een vat vol mynnen
        altoes gebenedy
        o weerde bruyt der weelden
        v lof is ewichlanck
        fonteyne des ewige  l[..]ens
        schencket ons der mynnen dranck
      
      
        God gruet v alre claerste
        die ic aenschouwen mach
        Maria onse bewaerster
        sy is een ewich dach
        wal schoenheit sonder verdrieten
        vol alre doegden groet
        och mocht ic oer genyeten
        die edelle roseroet
      
      
        God gruet v mergen steerne
        O spiegel sonder smyt
        schoenheit sonder meeren
        O lelye onbesmyt
        Maria edelle sonne
        ic mach v geuen prys
        gy syt een suuer blome
        een roese des paradys
      
      
        God gruet v suuer maget
        O peerle der joncfrouwen schoen
        gy schynt gelic der sonnen
        al in des hemels throen
        daer is sy wtuercaeren
        een spiegel al volmaeket
        als een vercierde roese
        och moeder ende maget
      
      
        God gruet v suuer Maget
        O suete medecyne
        Och dach die ewich daget
        hoe geerne waer ic by dy
        en wilt my niet vergeten
        wal edel honichroete
        als my myn here sal breken
        al inder vren myns dodes
      
    
  