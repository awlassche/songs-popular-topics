
    
      
        Wat vintmen in des 'swerelts vreught?
        Niet als ondeught, niet als ondeught:
        Haer listen, en laghen schout als fenijn,
        Wildy saligh sijn.
      
      
        Staet op, ontwaeckt, t'is meer dan tijt:
        Sonder respijt, sonder respijt,
        Keert u in Godt, daer vindy altijt
        Dat u hert verblijt.
      
      
        Laet allen u jaghen sijn ghedaen,
        Wilt binnen gaen, wilt binnen gaen.
        Die soete stemme die hoordy daer
        Die ons noeyt te gaer.
      
      
        Hy seydt komt al die sijt beswaert,
        T'is mijnen aert, t'is mijnen aert
        Troost grati te gheven, sy vloeyt uyt my,
        En ick maeck u bly.
      
      
        Heb oock voor u ghestort mijn bloet
        Wt liefde soet uyt liefde soet,
        Ghedroncken den gal, en edick me,
        En gaf u den vre.
      
      
        Die my bemint die volght my naer,
        Al ist wat swaer al ist wat swaer,
        Den tijt is cort gaet snel ver-by,
        Hy betrouwt op my.
      
      
        O wtvercoren lieven mensch,
        T'is mijnen wensch, t'is mijnen wensch,
        Dat ghy met my vereenicht wout sijn,
        In allen u pijn.
      
    
  