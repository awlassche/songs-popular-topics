
    
      
        Trauwe ende steide scaemte ootmoet
        Wetentheit ende eere
        Ghezedich edel wijs ende vroet
        Noch haet si duechden meere
        Simpel meinder scone ende goet
        Dus ickse kennen leere
        Lief uutvercoren beilde zoet
        Tuwaert ic mi keere
      
      
        So lanc so meer wat si mi doet
        Ich huer tze dienen ghere
        Ghelijc der hebben enter vloet
        Gheift si mi zacht ende zere
        Daer toe dwinct soe mijns hertzen bloet
        Das ich mi dus ghenere
        Lief uutvercoren beilde zoet
        Tuwaert ic mi keere
      
      
        Nu nem mi vrauwe in dijn behoet
        Want ich das node onbeere
        Onstede onzede al aerch ghebroet
        Ich al tzijt van mi weere
        Gheift mi te dijnre hulden spoet
        So ganstu al mijn dere
        Lief uutvercoren beilde zoet
        Tuwaert ic mi keere
      
    
  