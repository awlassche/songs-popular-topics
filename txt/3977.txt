
    
      
        HOe luyde riep die siel tot God van binnen
        O heer almachich vader goet
        Wat sal ick nu beghinnen
        Dat lichaem beswaert dat herte mijn
        O heer wilt mijns ghenadich sijn
        Dat vleesch wil mi verwinnen
      
      
        Als dat lichaem die siele aldus hoorde claghen
        Het sprac o edel siele mijn
        Waer om wildy versaghen
        Schout des boosen viants raet
        En laet die valsce werlt quaet
        Ghi sult God wel behaghen
      
      
        Die siele sprac ick soude dat gaerne volbringhen
        Maer ghi o valsche lichaem mijn
        En wilt dat niet ghehinghen
        Natuere en ghi / ghi doet mi pijn
        Nochtans so moet ghestreden sijn
        Ick en can v niet bedwinghen
      
      
        Dat lichaem sprack / o siele die heer der heeren
        Heeft v ghegheuen sin ende list
        Om dat ghi mi sout leeren
        God heeft v gegeuen reden en sin
        Om mi die tot quaet ghenegen bin
        Dat ghi mi sout regeren
      
      
        Die siele sprack / och mocht my dat ghebueren
        Dat ick mocht steruen ghelijc als ghi
        So leefde ick sonder trueren
        Maer als ic voert ordel Gods sal staen
        Ende daer na wercken loon ontfaen
        So moet ict al besueren.
      
      
        Dat lichaem sprack / als ghi dit weet te voren
        So wie hemseluen al willens wont
        Oft quetst in eenen doren
        Wie sal hem clagen dat vrage ic di
        Ghi moet sorghen oock voer mi
        Oft wi bliuen beyde verloren.
      
      
        Die siele sprack / o lichaem ghi moet oock wel sorghen
        Want als sy coemt die bitter doot
        Wie sal v dan verborghen.
        Wat sal v dan helpen v weelde groot
        Dus moet ghi oock sorghen het is v noot
        Ghi en hebt toch ghenen morgen
      
      
        Dat lichaem sprack / moet ick oock steruen leeren
        Ende ic en weet doch gheenen tijt
        Waer toe sal ick mi keeren
        Die werelt toont mi vrolicheyt
        Nature die is daer toe bereyt
        Hoe sal icxse moghen verheeren
      
      
        Die siele sprack / o lichaem snode van weerden
        Waer op so verlaet ghi v
        Wat wildy hier aenueerden?
        Hoe dorfdy maken eenich solaes
        Arm stinckende vleesche / der wormen aes
        Ghi moet toch inder eerden
      
      
        Dat lichaem sprac / moet ick inder aerden gliden
        O heere God van hemelrijck
        Hoe mach ick mi verbliden?
        Mi rout so seer mijn leuen quaet
        O edel siele nu gheeft mi raet
        Ick wil mi leeren liden
      
      
        Die siele sprack / wildy v tot duechden gheuen
        So sullen wij comen ick ende ghi
        Hier bouen int eewighe leuen
        Daer bliscap sal wesen ymmermeer
        Ende dan sijn verlost vant eewich seer
        Met God eewelijck verheuen.
      
      
        Dat lichaem sprack / ontfermt God onser beyden
        Mi ende die edel siele mijn
        Ende wilt ons doch gheleyden
        Wilt toch bewaren die siele van my
        Maket dat v ons leuen behaghelijck sy
        Wanneer wij moeten scheyden.
      
    
  