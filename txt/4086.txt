
    
      
        Fonteyne moeder / maghet reyne
        Bloeme der ghenade / edel greyne
        Laet ons di louen tot alder tijt
      
      
        Een vruchte Heeft God aen v vercoren
        Weerdiger vrucht en was nye gheboren
        Noch saligher op aertrijck
      
      
        Recht yst bouen der naturer
        Een kint bracht voort die maghet puere
        Een trooster alder werlt wijt.
      
      
        Feeste seer groot is wel bequame
        Nu dese tijt / al om den namen
        Iesus kerst ghebenedijt.
      
      
        Tot groten druck waren wi al
        Ghecomen bi Adams ongheual
        Int voerburch vander hellen crijt
      
      
        In swaren verdriet moesten daer beyden
        Die oude vaders sonder scheyden
        Also ons die scrifture belijt
      
      
        Seer vrolijck werden si als si wisten
        Troost te ontfane van Iesum Christum.
        Doen maecten si groot iolijt
      
      
        Hier om so sullen wij dencken
        Ende hert ende sin den kinde schencken
        Soe vlien wij wel des vyants strijt
      
      
        Nu laet ons oockdie suyuer bloeme
        Louen ende dancken sonder roeme
        Want daer af coemt ons seer groot profijt
      
    
  