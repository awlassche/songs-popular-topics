
    
      
        IEsus soete minne
        Sie was wel alsoe groot.
        Dat hi om onsen wille
        Woude steruen die bitter doot
        Daer nae is hi verresen
        Ende heeft hem dicke vertoont
        Ten hemel op gheuaren
        Inden alder hoochsten troon
      
      
        Daer sijn die engelsche choren
        Cherubin ende seraphin
        Daer machmen wonder horen
        Van meniger stemmen sijn
        Sij spelen die melodien
        In so menigerhande wijs
        Voer Iesum ende Marien
        Dat niet te begripen en is.
      
      
        Die. xxiiij. ouden schoone
        Staen voort met haesten seer
        Sij offeren daer die croone
        Voer Iesum onsen heer
        Si hebben ooc den rechten trede
        So menich iaer lanc gheleert
        Sy singen en springen mede
        Op dat hi sy vol eert
      
      
        Die vier euangelisten
        Sijn bouen gout scoon gecleet.
        In soe wonderlijcke listen
        Als daer van ghescreuen steet
        Veruruechden hem also seere
        Ende die baptiste sint Ian
        Dat nu noch nemmermeere
        Gheen man volgronden en can
      
      
        Dauid met sijnder herpen
        Die maect so groten ghescal
        Dat steden ende oock dorpen
        Moghent hooren ouer al.
        Hi roert die soete snaren
        Voer Iesum alsoe hi plach
        Dat hondert duysent iaren
        Daer en scijnt niet eenen dach.
      
      
        Propheten en patriarcken
        Mit purpur bysse ghecleet
        Ende Noe mitter arcken
        Inden rinc al mede gheet
        Sij verbliden hem sonder beyden
        Voer Ihesum haren troost
        Die inder hellen screyden
        Daerse Iesus wt heeft verlost
      
      
        De apostolen blincken groene
        Veel schoonder dan samnijt
        Dat mengt haer vruecht scone
        Daer si nemmermeer wort besmit
        Sij maken daer melodie
        In soe soeten musica
        Dat Iesus ende Marie
        Daer seer gaerne hooren na
      
      
        Ridders ende martelaren
        Als eenighe roose root
        Bloeyen in haer vierscharen
        Ende driuen bliscap groot
        Sij spelen in vieriger minnen
        Voer Iesum tot alder tijt
        Dat alle dat hemels ghesinne
        Wel seer daer af is verblijt
      
      
        Die heylighe confessoren
        Die hebben der vruechten veel
        Sij blincken in haer choren
        Veel scoonder dan blau fluweel
        Wt blauwe so suldy mercken
        Haren saechten stadigen moet
        In woerden ende in wercken
        Soe sijn si voer Gode goet.
      
      
        Heremiten ende monicken.
        Hooren mede in dit ghetal
        Oock priesters ende canonicken
        Die singhen te gader al.
        Sij dienen soe eersaemlijcke
        Ende singhen voer Iesum lof.
        Alle die sijn in dat rijcke
        Vernieuwen hen seer daer of
      
      
        Ioncfrouwen reyn van seden
        Die climmen den hoochsten graet
        Sie gaen al na Iesum treden
        Waer dat hi henen gaet
        Si blincken in haren troone
        So reyne ende so claer
        Noyt lelie en was so schoone
        Si en wert besmet bi haer
      
      
        Si connen iubileren
        In also menigherwijs
        Oock singen ende discanteren
        Dattet niet te dencken en is
        Och wat soeter melodye
        Hoortmen inder maechden choor.
        Want Iesus ende Marie
        Die singhen daer selue voor
      
      
        Dat ghetal is sonder mate
        Die daar alle singhen claer
        Van so menigherhande state
        Dattet niet te scriuen en waer
        Want sy sijn al int ghemeyne.
        Van allen consten gheleert
        Mer Iesus eest alleyne
        Die alle dit ghesinne regeert.
      
      
        Wat mach dan daer ontbreken
        Daer Iesus dat selue gheeft
        Datmen dencken mach oft spreken
        Elck dat gheuoelen heeft
        Al woude sy inder hellen
        Rechteuoort so sijn sy daer
        Ende souden sonder quellen
        Iesum scouwen puer ende claer
      
      
        Elcken dunct int ghemeyne
        Dat Iesus hem mint so seere
        Recht oft hijt waer alleyne
        Och wat is dit wonders meere.
        Elck mint die vruechde clare
        Die hi aen den anderen siet.
        Recht oft sy sijns selfs ware
        Also is hi daer in verblijt.
      
      
        Alle dat van beghinne
        Oyt van Adam ghecomen is
        En soude in gheenen sinne
        Volscriuen in gheender wijs
        Een graet der minster vruechden
        Die der nedersten daer in plien
        Nochtans niemant en soude
        Al veel lieuer Iesum sien.
      
      
        Die Iesum siet alleene
        Die mach hem spieghelen claer
        Die dinghen al int ghemeene
        So roepen sy alle daer.
        O wel lieue soete Iesus
        Nv weest ghebenedijt
        Sanctus sanctus en sanctus
        Nv ende in alder tijt
      
      
        Mijn machte wil mi breken
        Mijn herte van binnen beeft
        Als ic te gronde wil dencken
        Hoe Iesus mi hier in heeft
        Met so wonderlijcke goede
        Al na hem seluen ghewrocht.
        Ende met sinen heyligen bloede
        Tot deser vruechden ghecocht
      
      
        Als ick dit ouerdochte
        So gheuoelde ick wat in mi
        Dat Iesus dien ick seer sochte.
        Met sijnder gracien is bi
        Dat herte wil mi ontsincken
        Ick en weet waer henen gaen
        Want hi mi meynt te scincken
        Den soeten hemelschen traen.
      
      
        Mi dunct ick heb vernomen
        In minen sinne voorwaer
        Dat ons te hulpe sijn comen
        Veel duysent enghelen claer
        Welop ende laet ons springen
        Ende Iesum minnelic ontfaen
        Ende met vruechden singhen.
        Droeue werlt ic wil v versmaen
      
      
        Haelt ons wt dese alleynde
        Wi willen ons pinen voort
        So moghen wi sonder eynde.
        Iesum dat minnelijck woort
        In so grooter melodyen.
        Met al den enghelen schoon
        Altoos ghebenedyen
        In dinen hemelschen troon
      
      
        IESVS ende MARIA
        Wi bidden v ouer al
        Wilt ons arme siele dan vriden
        Wanneer sy scheyden sal
        Ende als dat herte sal breken
        So helpt ons dan aldus
        Dat wi met vruechden spreken.
        Ghelooft Maria Iesus.
      
    
  