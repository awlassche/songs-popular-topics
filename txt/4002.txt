
    
      
        Mi ionghe maecht
        die werelt mishaecht
        Die werelt wil ick begheuen
        Want onuersaecht mijn hert
        daer toe draecht
        Te kiesen een ander leuen
        Ende God den heer te aencleuen
        Dien wil is mi in gheresen
        Mocht hi gebueren mi
        mocht hi ghebueren mi
        so waer ic vri
        Van alle mijn druc ghenesen
      
      
        Wat batet ghehust
        Hi is alder nest
        Hi is mijn troost ende behoet
        Ick ben vermust.
        Mijn herte is gheblust
        Doer sijn groote liefde soet
        Hi is alleen dat opperste goet
        So heb ick hem wtghelesen
        Mocht hi gebueren mi
        mocht hi ghebueren mi
        so waer ic vri
        Van alle mijn druc ghenesen
      
      
        Al ben ick beureest
        Doer swerelts tempeest
        Als ick nu eerst beghinne
        Nochtans mijn gheest
        Die hoept al meest
        Te crigen sijn gratie ende minne
        Gheen lieuer ick en bekinne.
        Dus seg ick noch mids desen
        Mocht hi gebueren mi
        mocht hi ghebueren mi
        so waer ic vri
        Van alle mijn druc ghenesen
      
      
        Al ben ick als sot
        Beghect / bespot /
        Ghedwaest / ghesloort / ghesletert
        Non fortse int slot
        Mijn lief is God
        Die heuet haest ghebetert
        Aen hem heb ick gheueter
        Hert / sin / aderen / ende pesen
        Mocht hi gebueren mi
        mocht hi ghebueren mi
        so waer ic vri
        Van alle mijn druc ghenesen
      
      
        Al creech ick verwijt
        This mijn iolijt
        Al hinderet wat der natueren
        Ick bidde altijt
        Sonder respijt
        Dat ick wel mach besueren
        Ende ghestadich voldueren
        In sijnder liefden ghepresen
        Mocht hi gebueren mi
        mocht hi ghebueren mi
        so waer ic vri
        Van alle mijn druc ghenesen
      
      
        Princelijck princier
        Reyn balsamier
        Ic offer mi seluen in v bedwanc
        Op mi arm dier
        Valt goedertier
        Op mi arme deerne cranck
        Ick sal v dienen mijn leuen lanck.
        So lange als ic ben in wesen
        Mocht hi ghebueren my
        Mocht hi ghebueren my
        Soe waer ick vry
        Van alle minen druck ghenesen
      
    
  