
    
      
        Och levede wij nae die gheboden
        Al soe wij leven souden,
        Ende dienden altijt Gooden,
        Ende Onser Liever Vrouwen,
        Ende lieten overliden
        die werlt mit hoer ghemack:
        Soe waren wij altoes blijde.
        Och ewich is so lanck!
      
      
        Maria, die Moeder ons Heren,
        Si wort van ons verblijt,
        Wanneer wij ons bekeren
        In deser ermer tijt.
        Maria, Maghet reyne,
        Och, edel wijngaertranc,
        Bid voer ons alle ghemeyne.
        Och, ewich is so lanc!
      
      
        Die heilighen allegader,
        Si maken groote feest,
        Si loven God den Vader,
        den Soen, den Heiligen Geest.
        Als wy die sonden laten,
        Sy wetent ons grooten danck,
        Si loven boven maten.
        Och, ewich is so lanc!
      
      
        Die blijscap sonder eynde,
        Hier boven in hemelrijck,
        Die wy daer sellen vijnden
        En is ons gheen ghelijc.
        Dat is dat Godtelick Wesen
        Het scencket ons blijden dranck,
        Als ic heb horen lesen.
        Och, ewich.
      
      
        Die enghelen menichfoldich,
        Si doen ons grooten cyer.
        Nu laet ons arbeiden:
        Het ghelt ons even dier.
        Soe moeghen wi ons verbliden,
        Ende hoeren daer enghelen sanc
        Tot ewiliker tijden.
        Och, ewich is soe lanck!
      
      
        Nu laet ons Goode loven,
        Dat raed ic jonc ende out,
        Ende houden Sijn gheboden,
        ende bidden Hem menichfout,
        Dat Hij ons wil bescermen
        al voer der hellen stanc,
        Ende voer dat ewighe kermen.
        Och, ewich is soe lanc!
      
    
  