
    
      
        Ick weet een vrouwken welbereyt
        Aen haer staen alle mijn sinnen
        Met haerer groter minlicheyt
        Trect si mi tot haerder minnen
        Tes recht / si is soe schoon
        Haer wesen is so wel ghedaen
        Daer bouen in tshemels troon
      
      
        Dit maechdeken was ghegenereert
        Al sonder sondlich seer
        Erfsonde was van haer geweert
        Dat en had noyt mensche meer.
        Si was daer af voorsien
        Des vaders woert der eewicheyt
        Soude rusten in haer engien
      
      
        Doen dat maechdeken ionck geboren was
        Van alle sonden onbesmet
        Reyn also die prophete las
        Al onderdanich die wet.
        Si wies in duechden voort
        Haar dienaer wil ick altijt sijn
        Alsoe daer toe behoort.
      
      
        Gheen schoonder maghet en was gheboren
        Want si is der duechden scrijn
        Haren name is so soet om horen
        Het is des sondaers medecijn
        Gheen scoonder bloem en leeft
        Wie met minnen op haer peyst
        This wonder dat hi sneeft.
      
      
        Nu peynst hoe is die maecht ghenaemt
        Minne heb ick daer aen gheleyt
        Ick wil haer dienen alsoot betaemt
        Tis recht / want si is bereyt
        Haer dienaer wil ick sijn
        Want God haer bede nyet en ontseyt
        Dat is claer / ende waer aen schijn.
      
      
        Die maget is heylich tot allen stonden
        Ootmoedich ende ongheueyst.
        Ten wert noeyt sonde in haer gheuonden
        Noch sonde van haer ghepeyst
        Wie hoorde oyt soeter duecht
        Wie met minnen om haar peyst
        In hem so wast een vruecht.
      
      
        Dye moeder diet maechdeken droech
        Si was vol eerbaerheden
        Hoe vriendelijck dat sy op dat maechdeken loech
        Aensiende haer goede seden
        Ick segghe v al sonder waen
        Die met temptacien was belast
        Haer siende twas al ghedaen.
      
      
        Metten Patriarcken heeft sy deel
        Ende metten propheten mede
        Si is Apostolinne al gheheel
        Si heeft martelaren sede
        Si heeft confessoren duecht
        Si heeft alder maechden eerbaerhede
        Ende oock alle der enghelen vruecht
      
      
        Ni bid ick elcken die name draecht
        Al vander kerstenen wet
        Dat hi der maecht elcken dach ghewaecht
        Al met een schoone ghebet
        Sy is troostersse inder noot
        Sy can verdwijnen sduyuels cracht
        Wanneer dat coemt die doot.
      
    
  