
    
      
        Die strijt van Vlanderen is opheven,
        Des dorden dach is sij nederghegaen;
        Doen ghinc die edel haertochinne
        Soe druflijc in haer camaer staen.
        Doen ghinc die edel haertochinne
        Soe druflijc in haer camaer staen.
      
      
        Sij wranck haer handen, sij toech haer gheeluhaer.
        Si riep Maria, die Moeder Gods, an,
        Och, dat Sij Haer woude ontfermmen
        Over haer ende alre liefsten man!
        Och, dat Sij Haer woude ontfermmen
        Over haer ende alre liefsten man!
      
      
        Doe quam dien enghel al van hier boven.
        'God troest u vrou, ju ghebet is ghehoert.
        Heb di liefver van eenen kijnt te sterven
        Of uwen man versleeghen doot?'
        Heb di liefver van eenen kijnt te sterven
        Of uwen man versleeghen doot?'
      
      
        'Van eenen cleyne kijndekijnt te sterven
        Des en acht ic niet en kaf,
        Opdat ic mijn prijns, my edel lantsheere,
        Sien ende hoeren ende spreken mach'.
        Opdat ic mijn prijns, my edel lantsheere,
        Sien ende hoeren ende spreken mach'.
      
      
        Doe quam die enghel van hier boven.
        'God troest u heer, ju ghebet is ghehoert
        Enghelant heeft die strijt ghewonne,
        Vladeren is vaersleghen doot'.
        Enghelant heeft die strijt ghewonne,
        Vladeren is vaersleghen doot'.
      
      
        Al daer hij al over dier heyden reet,
        Daer verhoerde hij alsoe blijden  maer,
        Hoe dat sijn edel hartichinne
        Van eenen jonghen soen vaerleeghen was.
        Hoe dat sijn edel hartichinne
        Van eenen jonghen soen vaerleeghen was.
      
      
        'Ghistere avont wan ic die strijt van Vlaenderen,
        Nu heb ic eenen jonghen soen.
        Nu bid ic Maria, die edel Connine,
        Dat my ghen leyder maer en coemt!'
        Nu bid ic Maria, die edel Connine,
        Dat my ghen leyder maer en coemt!'
      
      
        Al doen hij op die camaer trat,
        Hoe drufelijc dat sij op hem sach.
        'Sijt velcoem mijn prins, mijn here,
        Nu sidt velcoem, mijn alreliefste  man.'
        'Sijt velcoem mijn prins, mijn here,
        Nu sidt velcoem, mijn alreliefste  man.'
      
      
        'Och vrou, dat moet ju den rijcken Heer God loenen.
        My dunct, ghi sijt soe seer ghestort.
        Hebdi enighe leide maer vernomen
        Die ghi soe noede hebt ghehoert?'
        Hebdi enighe leide maer vernomen
        Die ghi soe noede hebt ghehoert?'
      
      
        'Ghisteravont was ic vrou van guede,
        Nu leg ic in crancken schijn.
        Nu bid ic Maria, die waerde Conninen,
        Waer ic dien eersten nacht sel sijn?'
        Nu bid ic Maria, die waerde Conninen,
        Waer ic dien eersten nacht sel sijn?'
      
      
        Doe quam die enghel van hierboven.
        'God troest u vrou, ju ghebet is ghehoert.
        Den alre eersten nacht soe selt ghi rusten
        In Onser Liever Vrouwen schoet.'
        Den alre eersten nacht soe selt ghi rusten
        In Onser Liever Vrouwen schoet.'
      
      
        'Heer, nu doet u kijnderen wel
        Ende scat u landeken niet te ser.
        Och werwaert dat ghij heenen rijt
        Soe bid ic, voer eenen rechten lantsheer'.
        Och werwaert dat ghij heenen rijt
        Soe bid ic, voer eenen rechten lantsheer'.
      
    
  