
    
      
        MAria coninghinne
        Mijn troost mijn toeuerlaet
        Vercrijcht mi ws kints minne
        Ende berou voer mijn misdaet.
      
      
        Want ic wort wel gheware
        Dat Iesus minne is goet.
        Want si cant herte verclaren
        Ende gheuen goeden moet
      
      
        So wie yet sal beghinnen
        Tot sinen lof ende eere
        Staet hi niet inder minnen
        Het sal hem verdrieten seere
      
      
        Dus is mi inden sinne
        Dat alle minen dienst is niet
        Doe icken sonder minne
        Traghelijc / oft in verdriet
      
      
        Hier om wilt mijnre ontfermen
        Maria edel vrou
        Ende wilt mi toch beschermen
        Met Iesus minnen ende v.
      
      
        Och had ick mi begheuen
        Doen ick out was thien iaer
        Totten gheesteliken leuen
        Ick waer sijn minne naer.
      
      
        Nu mach ick wel beclaghen
        Beweenen tot alder tijt
        Dat ick mijn ionghe daghen
        Aldus ben worden quijt.
      
      
        Nu troost mi keyserinne
        Maria suyver maecht
        Sterct mi doer v minne
        Droefheyt van mi veriaecht
      
      
        O mensche merct van binnen
        Swijcht stil / hoort mijn vermaen
        Ende scherpet uwe sinnen
        Soe moechdy mi verstaen
      
      
        V claghen ende begheeren
        Dat heb ick wel ghehoort
        Laet nu die werelt varen.
        Ende wilt mi dienen voort
      
      
        Ick sal v minn verweruen
        Van Iesu minen soon
        Maer denct lieuver te steruen
        Dan teghen hem te doen.
      
      
        Wanneer ghi v cont gheuen
        Daer toe met uwen sin
        So wilt in vruechden leuen
        Want ghi hebt mijns kints min
      
      
        Och wie sal mi verleenen
        Alsoe int herte te staen
        Oft hoe sal ick verdienen
        Soe goeden sin te ontfaen
      
      
        O mensche waer sijn v sinnen
        Hoe dwaeldy aldus seer
        Wilt toch in v bekinnen
        Wat voer v heeft ghedaen die heer.
      
      
        Veel meer dan ghi cont wenschen
        Heeft hi voer v verdient
        Maer ghi sijt traech te eyschen
        Ende segghen heer verleent
      
      
        Ghi en cont niet begheeren
        Eest salich / ten sal v gheschien
        Maer trouwen sout v deeren
        Ten gheschiet v een oft gheen
      
      
        Waerom sout ghi dan trueren
        Oft v verslaen so seer?
        Had v God niet vercoren
        Ghi en waert hier nemmermeer
      
      
        Ghi moecht wel in v herte
        Trueren om v misdaet
        Mer denct dat mijns kints smerte
        Alle liden te bouen gaet
      
      
        Wee hen die dit vergheten
        Ende op haer verdiensten staen /
        Ende daer op hen vermeten
        In mijns kints rijck te gaen.
      
      
        Thien duysent iaer beneden
        Gheleeft seer stranghelick
        Heeft hier bouen luttel reden
        Te sijn een ooghenblick
      
      
        Een dropel van sinen bloede
        Is weerdicht doch alleen
        Te nemen wter armoede
        Alle die werelt ghemeen
      
      
        Hier om wilt v verbliden
        Ende hem dienen trouwelijck.
        Hi sal in corten tiden
        V halen in sijn rijck.
      
      
        Lof moet v altoos wesen
        O suyver maghet claer
        Helpt mi o maghet ghepresen
        Bi v te comen daer
      
    
  