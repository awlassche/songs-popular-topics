
    
      
        Dat niemen es bestu alleine
        Ende blijfs al mine jaer
        Gheloof mi das troutzaerte reine
        Du sallest vinden waer
        Mijn hertze die es di even naer
        Al es mi verre dijn lieflic scijn
        Wat mach vervreimden mi van di
        Vrouwe of ich dijn eighin zi
        Ende du dan blijfs met trauwen mijn
      
      
        Mijn hope es al mijns leits verdrijf
        Nochtan moet mi verlangen
        Dats al om di troutzalich wijf
        Want du mich aes ghevanghen
        In wil in can di nicht ontgangen
        Up minen heit dor enighe pijn
        Wat mach vervreimden mi van di
        Vrouwe of ich dijn eighin zi
        Ende du dan blijfs met trauwen mijn
      
      
        Nu blijf ghestade lief wijflijc beilde
        Want in was nie ghestader
        Du best allein mijn hoochste weilde
        Dus bliven wi te gader
        Al addic een onsteidich ader
        Dijn duecht doet mi ghestade zijn
        Wat mach vervreimden mi van di
        Vrouwe of ich dijn eighin zi
        Ende du dan blijfs met trauwen mijn
      
    
  