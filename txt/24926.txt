
    
      
        Ich haen mijn rozen uut ghestreit
        Aen ondersceit
        Of minen heit
        Mine esser ein niet bleven
        Of men die onder voetsen leit
        Aen hofen steit
        Al mijn aerbeit
        Wes huecht mir dan tze leven
        Mijn rozen sijn van smetten rein
        Daer en esser ghein so clein
        Si en wies in herten gronde
        Blijf si vertreden dan ghemein
        Mine wert der rozen nummer ein
        Dat ics dan ye begonde
        Dat was verloren stonde
      
      
        Sullen dan dus de rozen mijn
        Ghestroiet zijn
        Verliezens pijn
        Wes sal ic mi betrouwen
        Hope het was tbevelen dijn
        Doestu verdwijn
        Den rozen fijn
        Den boom sal ic of hauwen
        Daer ne sal nummer roze anstaen
        Des stroiens willic avelaen
        Nemmermeer ics mi bewinde
        Si zijn ghepluct het blijft ghedaen
        Sijn si ghestroit ende over gaen
        Hier mede so nemic inde
        Up dat ict so bevinde
      
      
        Ach twifel twifel wacker strijt
        Die altoos sijt
        In mijn berijt
        Dat salic hopen claghen
        Vrau hope ic bem mire rosen quijt
        Helpt mi tze tijt
        Of mijn jolijt
        Verliezic al mijn daghe
        Mijn rozen staen mi over goet
        Het zijn mijn zinne het es mijn moet
        Trouwe ende hertze gonste
        Zenuwe adren vleesch ende bloet
        Ende wes ich haen lief beilde zoet
        Dat es dijn proper wonste
        Met minliker conste
      
      
        Nu nem te minen rosen waer
        Mijn hoochste gaer
        Al mine jaer
        Willich dijn eighin bliven
        Haenstu in dir des twifels vaer
        So sich mi naer
        Du vindes waer
        Onstede willic verdriven
        Ic wil mich eighin gheven dir
        Ic gheve di rozen ende rozier
        Wiltuus niet nemen hoede
        Ende in mi rijst des twifels vier
        So wart dijn boom verbrandet scier
        Want ic bem vrouwe goede
        Bescout van tswifels gloede
      
    
  