
    
      
        Int jaer t'neghentich sesse
        Hoort twert u verclaert,
        Zijn ghecomen expresse
        Tot Vlissinghen vergaert,
        Vierenvijftich schepen schoone
        Uut Hollant ende Zeelant,
        Om de Enghelsche croone
        Te doen goet onderstant.
      
      
        Sijn Excelentie verheven
        Met Heeren en Edellien
        Heeft hem selven begheven,
        Om te comen besien,
        Graef Lodewijck van Nassouwe
        Track met ons prinsipael,
        Jonckheer Jan als de ghetrouwe,
        Die was ons Admirael.
      
      
        Den eersten Mey verheven
        Zijn wy tseyle ghegaen,
        Die Wieling uyt ghedreven
        En quamen onbelaen,
        Voorspoedich sonder veel slaven
        Eer den vierden dach quam om,
        Tot Pleymuyden inde haven,
        Daer wast al wellecom.
      
      
        Die Enghelsche met hoopen,
        Schepen seer wel ghemant,
        Quamen daer oock aen loopen
        Vergaderden van alle kant,
        Selfs quamen daer in persoone
        Den grooten Admirael,
        Oock den Graef Exsecx ydoone,
        Was onsen Generael.
      
      
        Als wy nu altesamen
        By een waren vergaert
        De Soldaten oock quamen
        Te schepe onbeswaert,
        Sy waren int ghetale
        Ontrent thien duyst ghesien
        Wy waren int generale,
        Wel achthien duysent lien.
      
      
        In Junius derthiene
        Is dees Armaede veyl:,
        Triumphant, heerlijck om siene
        Vertrocken onder seyl,
        Hondert sestich schepen sane
        Seer weynich meer noch min,
        Zijn met goey wint ghegane
        Naer Spangien t'Zeewaert in.
      
      
        Wy liepen in thien daghen
        Die Barrels int ghesicht,
        Des anderen daechs wy saghen
        Den Vijghenberch seer dicht,
        Die Caep Vincent Marie:
        Zijn wy voorby gherunt,
        En quamen so op zye
        Daer wyt hadden ghemunt.
      
      
        End zijn also voorspoedich
        Den lesten Junij devijn,
        Comen met herten moedich
        Ontrent dEylant van Cades fijn,
        Nu Calis Malis gheheten
        Den Speck was seer ghestoort
        Als hy het quam te weten,
        Wy wouden hem aen boort.
      
      
        Nu moet ick oock verclaren
        Binnen de haven breet,
        Lach een vloot om te varen,
        Naer Indien alghereet,
        sConinckx gheweldighe schepen,
        Hadden sy tot convoy,
        Sy waren daer benepen,
        Twas al ackelderoy.
      
      
        Nochtans al sonder meyen,
        Waren sy seere prat
        Haer Schepen en Galeyen
        Brachten sy in het gat,
        Sint Philippus so sy dachten,
        Met seven hondert man,
        Die sou ons wel verwachten
        End keeren ons daer van.
      
      
        Wy als die onvervaerden
        Zijn ghecomen bet naer,
        Ten Ancker by de Spangiaerden
        Schoten dien avont daer,
        Een deel gheweldighe schoten
        Dit was niet haren sin,
        Smorghens heeftet haer verdrooten,
        Ruymden sy dies bet in.
      
      
        Bet in zijn sy gheloopen,
        Beneffes het Poinctael,
        De Galeyen zijn ghecroopen
        Onder stadt altemael,
        Maer wy sonder verdrieten,
        Loefden aen sterck met ghewelt,
        En drevense daer van met schieten,
        So datse ruymden tvelt.
      
      
        De Galeyen moesten vluchten
        Al schoten sy seer sterck
        Oock vreesselijck sonder duchten
        Uut de stadt end Bolwerck,
        Haer schieten was niet te weghen:
        Want waer sy schoten een schoot
        Daer schoten wy weer teghen,
        Soo dat haer haest verdroot.
      
      
        Doen zijn wy voortghevaren,
        Volchden de Galeyen cort,
        Die by haer schepen waren,
        Onder t'Poinctael ende t'Fort,
        Gheweldich ginckt daer aent schieten,
        Daer vloech soo menighen Cloot
        Wel twee uyren sonder verdrieten
        Soo menighen hondert schoot.
      
      
        De Spangiaerts moesten wijcken
        Al schoten sy seer lanck,
        De Galeyen ginghen strijcken
        Al wast teghen haren danck,
        Wat conde vluchten met beven,
        Verlieten haer schepen met schant,
        Ses groote zijnder ghebleven
        En drie staken sy in brant.
      
      
        Sant Philippus was den eenen,
        Met noch twee ander groot
        Den Vijs Admirael tot vercleenen
        Wert inghenomen bloot,
        Sijn Vlagh t'mocht hem wel spijten
        Wert afgheruckt metter daet,
        Doen hoordmen roepen ende crijten
        Over de gantsche Armaedt.
      
      
        Wy Duytschen als d'onverveerden
        Schietende na Poinctael
        Soo ginghen die Spangiaerden
        Schampado altemael,
        En hebben het fort verlaten,
        Twas voor de stadt een grou,
        Wy planten t'onser baten,
        Orangie, blance blou.
      
      
        De soldaten met troepen
        Nu zijnde onbelaen,
        In Jachten en in Sloepen
        Met haer oversten saen,
        Creghen hierdeur couragie
        En voeren stracks aen lant,
        By t'Fort sonder quellagie
        Oft eenich weder stant.
      
      
        Aen lant zijn sy ghecomen
        En strackx voort ghemarseert:
        Naer stadt toe als die vromen
        Die sy onghesesseert,
        Met vlieghende Vaendels ghetrouwe
        Gheweldich innamen ras,
        Daert Edel bloet van Nassouwe
        D'eerst ter mueren was.
      
      
        d'Edel bloedt van Nassouwe:
        Metten Graef ons Generael,
        Als Helden goet ghetrouwe
        Waren die principael,
        De Spangiaerden moesten wijcken
        Al schoten sy seer verstoort,
        Naer t'Casteel ginghen sy strijcken
        Dat gavens op met accoort.
      
      
        Dus wert de stadt ghewonnen
        De Vaendels daer gheplant,
        Gheplondert en deurronnen,
        De Spangiaerden tot schant,
        Een wonder werck verheven
        Is daer doen noch gheschiet,
        Ten selven dach voorschreven,
        Den eersten Julij siet.
      
      
        Sanderdaechs theeft ghebleken
        Zijn die Galeyen ree,
        Voorts door Herodes treken,
        Wech gheruymt tot in zee,
        Haer schepen moesten daer blijven
        Die sy verlieten met schandt
        Ontrent derthien, de vijve
        Staken sy zelfs in brant.
      
      
        Dus laghen wy daer ghestreken
        Ick seght u over luyt,
        Ontrent twee volle weken,
        Veel creghen goeden buyt,
        Soo werden huysen en sloten
        Daer over al int lant,
        Met die stadt onverdroten
        Gheplondert ende verbrant.
      
      
        So quamen die soldaten
        Doen wederom aenboort,
        Hebben die stadt verlaten
        Na dat sy was verstoort,
        Den toorn wert afgheschoten,
        Twas om die doeken goet
        Veel metalen schuts ghegoten,
        Werter vercreghen soet.
      
      
        Den vijfthienden July reene
        Zijn wy vertrocken bly,
        En quamen aent Lant ghemeene,
        By de Caep Sint Mary,
        Ick segt u sonder lieghen
        Ons Legher sloech daer neer:,
        Daer sachmen t'Vaendel vlieghen
        Orange vander Veer.
      
      
        Die vaendels lustich vloghen,
        En zijn voort onvervaert
        Naer die stadt toeghetoghen,
        Van Pharo sterck vermaert,
        Dry Jachten cloeck van sinnen,
        Met Nederlanders ghemant
        Hadden die stadt al inne,
        Die Vaendels daer gheplant.
      
      
        Wy vonden die stadt open,
        Die Spangiaerden vileyn,
        Waren daer uyt gheloopen,
        Schampado groot en cleyn,
        Wast niet een groote schande
        Te verlaten sulck Juweel
        Staken daer inden brande
        Die stadt met haer Casteel.
      
      
        Doen Pharo nu (wilt mercken)
        Was gherooft en verbrant,
        Met huysen, Cloosters, Kercken,
        Rontsomme daer int lant,
        In Julij twintich en seven
        Quamen wy weer aenboort,
        Des anderen daechs verheven,
        Zijn wy gheloopen voort.
      
      
        Wij ginghen dus spaseren
        De Cape Sint Vincent,
        En quamen so laveren,
        De Finisterre ontrent,
        Voor die Crongie wy quamen,
        Tvoorhol lach dichte voor,
        Doen wenden wy al tsamen
        Af van de Caep Prejor.
      
      
        Doen wy nu soo met luste
        Verstaet wel mijn bediet,
        Over al die spaensche Custe
        Hadden doorloopen siet,
        Gheen schepen daer en vonden
        Soo lieten wy voortgaen,
        Naer Pleymuyden tot dien stonden
        Daer quamen wy onbelaen.
      
      
        August den dach achthiene,
        En schoten seer playsant
        Triumph heerlijck om siene,
        En quamen triumphant
        Voorts in Duyns met hoopen
        Daer hielden wy ghemeen,
        En sijn doen voort gheloopen
        Schoten adieu int scheen.
      
      
        Looft God den Heer verheven
        Crijchslieden triumphant,
        Dat hy ons heeft ghegheven
        Victory en bystant,
        Strijt als vrome crijchsknechten
        Dient God van herten bly,
        Laet ons cloeckelijck vechten,
        Teghent spaens Tyranny.
      
    
  