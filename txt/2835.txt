
    
      
        Een bloemetgen heb Ick uit geleesen
        Int hert staet sij geprent
        haer blaederkens die staen gereesen
        en bloeyen exsoelent
        moch ick eens troest van haer ontfaen
        Soe waer al mijn truere gedaen
        maer wilt haer genaede
        mijn dus gaen voersmaede
        al ben Ick belaede met druck bevaen.
      
      
        Haer aesom liefelick figuere
        Is soeter als een gernaet
        haer wanskens gebloesent van koeluere
        haer ooskens delikaet
        blinckende als een dieaemant
        Die daer staet Int wout geplant
        haer lipkens loeiaele
        schoender als koeraeren
        vintmen altemael trijonfant.
      
      
        Schoen lief Ick moet u mijn noet klagen
        met pijn ben Ick duerwont
        sal ick noch langer Jaegen
        maeck mijn Jonck hert gesont
        Wilt mijn aen sien In mijnen noet
        helpt mijn uit dit lijden groet
        want Jonckfrou gepreesen
        ghij kuent mij wel geneesen
        al ben Ick voerweesen totter doet
      
      
        haest u veenes prinses der minnen
        aensiet mijn swaere last
        maeckt dat Ick kan gewinne
        die op mijn niet en past
        Komt kuiibijdoe veenes soen
        gij die sit Int tseemels troen
        wilt haer hart duer schieten
        Laetet haer voerdrieten
        Dat Ick mach genieten van u loen.
      
    
  