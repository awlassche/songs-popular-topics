
    
      
        Jhesus, den ic vercoren heb boven al dat ye gewert,
        Sijn hert heeft hy my opgedaen: dat heb ic lange begeert.
        Sijn min is suet ende overclaer.
        Hi heeft my ewich heyl gebracht; Dat neme ic vriendelic waer
      
      
        Dat ic bi hem nyet bliven en mach, dat doet mi grote pijn.
        Als ic sijn gansse trouwe gedenc, soe sprinct dat herte mijn.
        Al is, dat ic ellendich bin,
        Ic heb tot minen troost te pande, Sijn edel, ongemeten min.
      
      
        Dat ic hem niet aenscouwen en mach, dat is mi dicwil swaer.
        Ick hoer sijn oversuete stemme; die neme ic vriendelic waer.
        Sijn woert is mi so oversoet,
        Dat mi sijn hete minne, Daer in versmelten doet.
      
      
        Eer ic hem soude laten, den ic heb ombevaen,
        Al dat ye gescapen wert, dat soude eer vergaen.
        Ic ders wel lyden openbaer:
        Noch hoger gaet sijn trouwe tot my; Dat weet ic wel voerwaer.
      
      
        Dat ic versmaet der werelt bin, en is my geen verdriet:
        Den ic met gansser herten min, hi en sel mi laten nyet.
        Der werelt gunst maect cort iolijt;
        Ic en sel daer nyet na geren: Mijn vroechde is boven tijt.
      
      
        Dye mijn siel altijt begeert, och mocht ic bi hem sijn!
        So waer mijn wenschen vol gheschyet. Nu sprinct dat herte mijn.
        Hoe selden dat ic by hem bin,
        Nochtans heeft hi te pande, Mijn gansse, hele min.
      
      
        Dyemen nyet volprisen en mach, hem wensch ick openbaer
        Mijn hert na sijn behagen tot een nyen iaer.
        Daer in sel schoon gescreven staen:
        "Jhesus", diep tot inden gronde, Sinen hogen sueten naem.
      
      
        Die dit Iyedekijn heeft ghedicht, en sel ic melden nyet.
        Dat is ganslic om hem gheschiet; Ten was haer gheen verdriet.
        Haer wtvercoren is schoon wit ende root.
        Si wil hem gestadich bliven ganslic tot inder doot.
      
    
  