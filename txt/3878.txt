
    
      
        AEn een vrou heb ick minen sin gheleyt
        Si heeft mijn herte beuaen
        Om haer grote ootmoedicheyt
        Heeft si den Gods sone ontfaen.
        Och mocht ick haer behaghen
        Ende si mijn voersprake wou sijn
        Aen haer kint ten ioncsten dagen
      
      
        Reynder maget en sach ick nye
        Des wil ic mi vermeten
        Lof ende eere dat ick haer bye
        Si is soe hooch gheseten
        Al in des hemels throon
        In alle dese werelt wijt
        En ysser geen so schoon
      
      
        Haer aenscijn is so minnelijc
        Seer blinckende ende claer
        Si verblijt hemel ende aertrijck
        Och oft ick bi haer waer
        Maer lacen neen ick niet
        Dat ic dus lange van haer bin
        Dies lijdt mijn herte verdriet
      
      
        Ic en wil haer niet begheuen
        Si staet soe vast in mi
        Ick wil haer dienen al mijn leuen
        So mach ick haer comen bi
        Och wou si mi dan ontfaen
        Doer haer ontfermherticheyt
        So waer al mijn trueren gedaen
      
      
        Si yst daer al mijn troost aen staet
        Si is een lelie reyne
        Si is een blinckende dageraet
        Si is een claer fonteyne.
        Si is een peerle fijn
        Si heeft een ioncfroulijc ghelaet
        Lof moet haer altijt sijn
      
      
        Wien soudet duncken swaer
        Te dienen die maghet soet
        Want alle goet coemt ons van haer
        Och si is alsoe goet
        Een boete van alder pijn
        Si is mijn alder liefste lief
        Si is mijn minnekijn
      
      
        Ic en can die maget wtuercoren
        Volprisen tot gheender stont
        Si is een roose sonder doren
        Si heeft mijn herte doerwont
        O maghet wtuercoren
        Bidt voer ons v lieue kint
        Oft wij bliuen alle verloren.
      
      
        O moeder Gods ghebenedijt
        O suyuerlijcke maecht
        Staet mi doch bi in alder tijt
        Ende troost mijn herte versaecht
        En bewaert mi nacht en dach
        Ende helpt mi als ick steruen sal
        Dat ick bi v comen mach.
      
    
  