
    
      
        BEdrijft nu vruecht / bedrijft nu melodie / Bedrijft nu melodie
        Loeft die maecht ghebenedijt
        Die ons allen heeft verblijt
        Ghequijt. Wient spijt
        Sy heeft veruult het woort van prophecie
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Mids dese schone ionge dracht / schone ionge dracht
        Gheboren opten alder coutsten nacht
        Bewacht Voerdacht
        Albi des vaders cracht
        Ghebaert hebdy v kint wel schoone suyuerie.
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Die herdekens opt velt waren seer verblijt / si waren seer verblijt
        Sij songhen / si spronghen / sij dansten onueruaert
        Si liepen seer blidelijc te bethleem waert.
        Vermaert Verclaert
        Het was hen gheopenbaert / Dies waren si vry van melancolie
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Besneden wert Iesus gods liefste tresorie / gods liefste tresorie
        Ten achtsten dage vol alder ootmoet
        Symeons woerden Maria wel verstoet
        Doer dbloet Seer goet
        Was tstorten ons behoet / Want het heeft ons behoet voer die helsche partie
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Drie coninghen van groter seignorien / van groter seignorien
        Sochten dit kindeken / elck wt enen vreemden hoecke
        Si haddent ghelesen in propheten boecke
        Tbesoeck Seer cloeck
        Deden si sonder vloeck / De clare sterre inden hemel zye
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Herodes wreet sijnde vol der hatie / vol der hatie
        Die ionghe kinderen wt nide groot
        Sijn tyrannen te doden gheboot.
        Dies schoot Ende vloot
        Maria wt sulcker noot / Vragende Ioseph waer yst best dat ic vlie
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        In egipten dat ons die vlucht geschiede / dat ons die vlucht gheschiede
        Een lantman sijn koorne heeft ghesaeyt
        By miraculen niet langer ghedelaeyt
        Ghepaeyt Verfraeyt
        Heeft hi terstont ghemaeyt / Sulc wonder en geschiede nie
        Gheloeft sidy Marie.
        Si heeft verblijt der engelen ierarchie / der engelen ierarchie
      
      
        Princesselike maecht regente der hellen prijs / regente der hellen prijs
        Wij bidden v met deuoter zede
        Kaerle onsen Keyser verleent pays en vrede.
        Onse stede Daer mede
        Dit nu is onse bede / Beschermen wilt voer verraderie
        Bidden wij v Marie.
        Si heeft verblijt der engelen ierarchie / der engelen ierarchie
      
    
  