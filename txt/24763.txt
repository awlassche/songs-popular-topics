
    
      
        Lucht des edels wivelics aert
        Als ic di zie ic bem verclaert
        Vroilic inde zinnen mijn
        Wanneer ich bi di ben verwaert
        Eighin vri ende onghespaert
        Roofstu uut mi der zorghen pijn
        Een wort dire jonst es medicijn
        Troost dat al liden can verdriven
        Toocht mi ghenaden wijflic schijn
        Ende ic wil u ghestade bliven
      
      
        Lief alre liefst vor al dat leift
        Als u ghelieft dat ghi mi gheift
        Van uwen monde een woort allein
        Weinsch van vruechden mi aen cleift
        Ende wes ic daer om haen ghesneift
        Recht eist vergheten groot ende clein
        Een onrein dincken ic niet en mein
        Trouwe es mijn meenen ende mijn scriven
        Tot in mijn ende in trouwen rein
        Ende wilt mi ooc ghestade bliven
      
      
        Laes dir ghenoughen vrouwe goet
        An di staet al mijn zin mijn moet
        Vri eighin steidich ongesceiden
        Wiltu mi jonnen dijn behoet
        Eer mi nature sterven doet
        Reinlic wil ic des verbeiden
        Eer ic mi van di liete ontleden
        Ter doot liet ic mi eer ontliven
        Tot u wil ic mi geel bereiden
        Ende wilt mi ooc ghestade bliven
      
    
  