
    
      
        My koemt te voren een rede goedt
        Die wt dat herte bersten moet,
        welck ick den Koninck wil toe-schrijuen,
        Mijn tongh is nu seer wel ghemoedt,
        also te dichten met der spoedt,
        als een rasch schrijuer konde schrijuen.
      
      
        Du bist de schoonste die daer leeft
        Dynen lippen ghenade aen kleeft
        Mits dat dy God seer heeft begnadicht
        Gordt aen dijn sweert met grooter kracht
        Gheweldich Vorst so groot geacht
        Suldy zijn door dijn wonderdaden.
      
      
        Met spoet rijdt eerlick ouer breyt
        Op het woort der warachticheyt
        Tot den volcken met grooter eeren
        Vergheselschapt met sachtmoedicheyt
        End allerley gherechticheyt
        Dijn rechte hant sal dy wonder leeren.
      
      
        Dijn pijlen sullen scherp en hart
        Doorgaen dyner vyanden hert
        Die volcken sullen voor dy vallen
        Dijn throon bestaet doch eewelick
        Den stat O God dijns Coninckrijcks
        Is des gherechticheyts staf in allen.
      
      
        Du hebst lief de gherechticheyt
        En haet oock allerley boosheyt
        Daerom dat dy God bouen allen
        Dijn metghesellen heeft ghesalft,
        Met der blyschap olij en salf,
        Die op dyn lidtmaten moet vallen.
      
      
        Dijn kleyders wel rieckende zijn
        Na Myrrhe, Aloe en Cassi fijn
        Wt yvooren palaysen ghenomen
        Om dy alwech te maken vro
        Der Koninghen dochters daer toe
        In dynen dienst ghewillich komen.
      
      
        Dijn bruyt staet dy ter rechter hant
        Verciert met goude van Ophir gent
        Hoort dochter siet neycht doch dijn oore
        Vergheet dijn volck als dreck en stof
        Vergheet dijns vaders huys en hof
        Cleeft hem aen hem alleen wilt hooren.
      
      
        En den Coninck sal dijn schoonheyt frisch
        belusten want hy dijn Heere is
        Du salst hem dienen ende aenbidden
        Die dochter Syri met gheschenck
        Ende die de rijckste onder t'volck zijn
        Sullen oock voor dijn aenschijn bidden.
      
      
        T'ciersel der koninghinnen schoon
        Is inwendich door s'konincks doen
        Haer kleedt is van goude gheulochten
        Den Coninck toe sal sy zijn bracht
        In kleyderen konstich ghewracht
        Met de maeghden die haer steits volghen.
      
      
        In blijschap en verhoeghing groot
        Sullen sy buyten allen noot
        In s'konincks tempel ghebracht werden
        Voor dijn vaders sullen dy
        Kinders zijn die du stellet vrij
        Tot vorsten door de gantsche aerde.
      
      
        Dijns naems met schrijuen wil ick seer
        Ghedachtich zijn so lang so meer
        Tot alle eewen en gheslachten
        Daerom sullen de volcken dy
        Belijden eewelick seer blij
        End dynen naem altijt groot achten.
      
    
  