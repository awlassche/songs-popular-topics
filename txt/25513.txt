
    
      
        Hed ich die vlogele van seraphyn
        ic wolde so hoe vliegen
        her bouen in die ewicheit
        zo myne suyssen lieue
      
      
        So wia ich god vader mijn
        nu giff mir eyne cronen
        da ich so lange hain vmb gedient
        Wannee wilt du mirs lonen
      
      
        Wat woldstu mit der cronen mijn
        wat woldstu mit der cronen
        du mach wal eyn clair spiegel sijn
        darch an claire mijn ogen
      
      
        Meidat ich dir eyn spiegel bijn
        des mach ich mich verblijden
        doch gijff myr noch eyn dupel crone
        ind setze mich bij dijn zijden
      
      
        Nu wis blide mijn lieue bruyt
        ich sal dir geuen die cronen
        ich hain so vele iunferen schoen
        her bauen in myne throne
      
      
        Sy sint getzierey ind wal gedaen
        sy comen vys vren landen
        sy haint ouergulde cleyder aen
        ind palmen in eren handen
      
      
        As sy vur die portzen quamen
        de vrageden sy vnsen heren
        ofte ere loen sien hundert valt
        sy hauen da vmb gestreden
      
      
        Goyt vort ir heren van seraphyn
        geyt vort ir engele alle
        vertzieret wir diese zueten bruyt
        dat sy mir wal beualle
      
      
        Sy leydenden sy in der junferen choer
        sy solden sy da tzieren
        da quaem die heylge driualdicheit
        ind solde sy confirmeren
      
      
        Maria bracht eyn hemdichen
        dat was van sijden cleyne
        Nu doe syt an o tzarte bruyt
        Van sunden bystu reyne
      
      
        Vnse here bracht eynen mantel dar
        eyn mantel van goedem golde
        nu doet yn vmb mijnre lieuen bruyt
        want dit is myne truwe
      
      
        Der heilge geyst vracht ere eyne cronen
        so wonderlich geslagen
        dat all die heren van seraphyn
        al sulchen nie sagen
      
      
        Johannes bracht ir eyn hoedichen
        eyn hoedichen van mynnen
        sy geynck vur eiren brudegom staen
        as eyne konyncgynne
      
      
        Alda so was eyn vuer vnts enget
        al da so sach sy ynne
        Ach mich sprach sy. o suysse lieff
        ich burne in dijnre mynne
      
    
  