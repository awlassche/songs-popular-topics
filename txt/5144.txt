
    
      
        Vermaledijt is huer ende tijdt,
        Dat ick int Nederlant oyt ben ghecomen,
        Dat my die Inquisicy sonder schromen
        Oyt heeft vercoren, dat my nu wel spijt:
        O ick onsalighe meynde subijt
        Tlant gheheel tot mijnen profijt te winnen:
        Maer ick ben alder menschen herten quijt,
        Crijch ick gheen troost, soe verlies ick mijn sinnen.
      
      
        Al heb ick veel onnoosel bloets vertreen,
        Ghebrant, ghedoot, gheworcht ende ghehanghen,
        Veel Edelen, Ja Graven int verstranghen
        Ghebracht, end tsLants Previlegy met een
        Te niet ghedaen, end veel Maechdekens reen
        Tot schand ghebracht end oock die Ord der Staten
        Gantschelick veracht, dit deed my vreese gheen,
        Had ick den Tienden Penninck na ghelaten.
      
      
        Dees Flamingos, dees Luthranen onvroet
        Cond ick onder mijn Tyrannije plaghen,
        Al had ick al die Vromen doot gheslaghen,
        Niemant en rebelleerde mijn ghemoet,
        Tot haerder schande, end al haer ghebroet:
        Moesten sy onder dInquisicy beven,
        Een Enghel was ick voor haer ooghen soet,
        Nu een Duyvel, niemant en gunt my tleven.
      
      
        Vervloeckt moet zijn die dach ende die nacht,
        Datmen in Englant mijn ghelt heeft ghehouwen:
        Dit heeft dat quaet altemale ghebrouwen,
        Dat ick haer Mammon moest roeren onsacht:
        Tbederven haer Lants hadden sy gheen acht,
        So lang ick haer byden Vleyspot liet blijven:
        Maer nu ick haer Mammon aenroer met cracht,
        Willen sy my uut die Landen verdrijven.
      
      
        Prinslicke Paus met al u Santen vry,
        Bidt, leest, en smeeckt, end wilt Processy voeren,
        Bidt Sinte Ludtsaert Maerschalck van u Hoeren,
        Juth, Claes, en Pieter, end Santa Soffy,
        Nostra Se√±ora de Valladoly,
        End oock Sint Joriaen, daert al moet voor vresen
        Hondert duysent Sielmissen doet voor my,
        Ende laet Granvella dat Requiem lesen.
      
    
  