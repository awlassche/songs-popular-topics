
    
      
        Ick ben ghecomen / sonder dromen / by een bloem
        Daer al myn hart en sin op staet
        En wert ghenomen / als den vromen / sonder roem
        Dwelck ick met minnen aenvaet
        Dus weest myn toeuerlaet
        Maer en syt niet opstynaet
        Door veel schromen / sou den lomen / syn vervaert
        Het welck wel mocht werden ghespaert
      
      
        Om] te verwinnen sal beginnen met een moet
        Te vryen een maechdeken fyn
        Met versinnen sal ick minnen metter spoet
        Al hier op dit termyn
        En oock in dese schyn
        So wilt -doch vriendelyck syn
        Om v goddinne te beminne nu ter tyt
        So spoor ick na v met jolyt
      
      
        Mocht ick ydone tot myn lone winnen haer
        Die edele getrouwe fier
        Sy die schone spant die crone doch voorwaer
        En seer soet al van manier
        Mocht ick v winnen schier
        Schoon eghelantier
        Ende mocht thonen oock te wonen al in vruecht
        Dat waer voor myn een groot ghenuecht
      
      
        Prinsses verheuen wilt doch gheuen met een sin
        Een trostelyck woort voortaen
        Ghy syt myn leuen sonder sneuen schoon goddin
        Daer ick op bouwe saen
        Dus doet een goedt vermaen
        Ten sal v oock niet schaen
        Door v aencleuen wert bedreuen metter daet
        Reyn lieffde die niet en vergaet
      
    
  