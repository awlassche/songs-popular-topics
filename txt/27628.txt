
    
      
        Ontwaect nu tsamen over al
        Erm, rijck, groot ende cleene,
        Ceres die gheeft sonder ghetal
        Haer vruchten int ghemeene,
        Dies menich Huysman is verblijt,
        Rijckdom bedanckt hem vanden tijt,
        Men is veel sorghen gheworden quijt,
        Al heeft een ander haet en nijt.
      
      
        Augustus sidt nu onversaecht
        Als een gheweldich heere,
        Gheruste bate niet en claecht,
        Maer gheeft hem prijs en eere,
        Men mach wel prijsen den goeyen oost
        Die nu seer menige heeft getroost,
        Dus laet ons blijven by sulcx propoost
        Augustus eeren als een provoost.
      
      
        Al is Moutvlieghe sonder gelt,
        Hy derf noch vry wel borghen,
        Als Waechals is gheleghen int velt
        En derf voor tbroot niet sorghen,
        Al ist mijn oom oock noch soo leet
        Cleijn schaemte en riect niet seer na tsweet
        Dus sietmen al wijt end breet,
        Elk is tot zijnen dienst bereet.
      
      
        Rethorices beminder goet
        Wilt oock nu vruecht hanteren,
        Midts dat Augustus lieflijck doet
        De menighe triumpheren,
        Vrolijck accoort is oock verfraeyt,
        Der vruechden saet wort nu ghesaeyt,
        Seer wel nu de fortuyne draeyt
        Elc met Augustus wort gepaeyt.
      
      
        Reyn Princhelijcke heeren Jent
        Dit is tot uwer eeren,
        Tis liefd die ons hier toe went
        Willet int beste keeren,
        Twort vant vreuchden bloemken ghedaen
        Rethorica geeft ons tvermaen,
        Wilt dit van ons in danck ontfaen,
        Tot uwen dienste dat wy staen.
      
    
  