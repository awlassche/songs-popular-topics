
    
      
        HAd ic vlogel als seraphin
        Ic soude so hooghe vlieghen
        Hier bouen inder eewicheyt
        Tot heer Iesum Marien lieue.
      
      
        So soudick seggen heer vader mijn
        Wanneer suldijt mi loonen
        Dat ic v lange heb ghedient
        Nu spant mi uwe croone
      
      
        Wat soudic v mijn crone spannen
        Ghi sijt so edel so schoone
        Want ghi die selue spieghel sijt
        Daer ic mi in verthoone.
      
      
        Dat ic selue die spieghel ben
        Dies mach ick mi verbliden
        Met ciere ons dese verwaende bruyt
        Ende settese neuen mijn side.
      
      
        Nu wel op goede seraphin
        Ende oock Gods enghelen alle
        Men ciere ons deze verwaende bruyt
        Si is mi wel beuallen.
      
      
        Sij ghinghen daer inde camer
        Sij souden die bruyt gaan chieren
        Daer quam die heylige driuuldicheyt
        Ende ghincse confirmeren
      
      
        Maria bracht een hemdeken wit
        Dat was van siden cleyne
        Het was haer suyver reynicheyt
        Dat bracht si haer alleyne.
      
      
        Die heylighe gheest bracht een sercoet
        Dat was met goude besleghen
        Die enghelen van hemelrijck
        Die booghen haer ende neghen
      
      
        Die engel bracht haer eenen rock
        Die was al sonder nade
        Vrou bruyt draecht nu desen roc
        Vanden seluen draecht v vader
      
      
        Si ginc voer sijn voeten staen
        Si sach hem aen van minnen
        Hi sprack haer also lieflijck aen
        God groet v coninghinne
      
      
        Doen ons vrouwe ghenesen was
        Ontrent der seste haluer weken
        Doen leydemense ter kercken waert
        Als ander vrouwen pleghen
      
      
        Twee duyfkens bracht si in haer hant
        Ende een keersse clare
        Dat was haer suuer reynicheyt
        Die drachtse openbare
      
      
        Doe ons vrou inden tempel quam
        Symeon quam haer teghen
        Nu sie ic al dat ic begheere
        Ic en ghere niet langer te leuen.
      
      
        Al dat is ende wesen mach
        Heeft God in sijnder machte
        Al sonder wee was hi gheboren
        Ter couder middernachte
      
      
        O o o o gloria
        Dat soetste vander minnen
        Dat is heer Iesus Marien sone
        God late ons hem ghewinnen.
      
    
  