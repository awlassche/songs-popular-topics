
    
      
        Begheerte nu vlieghet ten hemel op
        Gruet my mijn lief ende segt hem lof
        Rex glorie
        deus omnipotens misericordie
      
      
        Segt hem dat ic van mynne quel
        Het gaet mit my al uut den spel
        Rex glorie
        deus omnipotens misericordie
      
      
        Sijn mynne steet vast in minen sin
        En wils niet meer, mi en doechs niet min
        Rex glorie
        deus omnipotens misericordie
      
      
        Nymmermeer en werde ic ghesont
        Sijn hoghe mynne sy my kont
        Rex glorie
        deus omnipotens misericordie
      
      
        Hi heeft my in mynen gront gheraect
        Sijn stralen sijn weder ghehaect
        Rex glorie
        deus omnipotens misericordie
      
      
        Hi is een suete honichvloet
        Die droghen harten groyen doet
        Rex glorie
        deus omnipotens misericordie
      
      
        Hi mach wel draghen gueden moet
        Die mynt dat onghescapen goet
        Rex glorie
        deus omnipotens misericordie
      
      
        O ziele wilt ghi nu meyen gaen
        Gan dair seraphin gulden harpen slaen
        Rex glorie
        deus omnipotens misericordie
      
      
        Al dair is clanc ende overclanc
        Dair is der sueter mynnen sanc
        Rex glorie
        deus omnipotens misericordie
      
    
  