
    
      
        IEsus ghinc van Bethanien
        Met sinen lieuen iongeren
        Te Ierusalem inden tempel
        Om den volcke te prediken
      
      
        Wat vant hi in sinen weghe
        In sinen weghe staen
        Eenen schonen groenen vigheboom
        Met bladeren was hi ghelaen.
      
      
        Iesus sloech op sijn ooghen
        Hi sach den vigeboom aen
        Hi en conde daer niet aen vinden
        Dan alleen veel groene blaen
      
      
        Iesus sprac met soete woerden
        Van nu tot gheender tijt
        En sal vrucht van v comen
        Ghi blijft van nu vermaledijt.
      
      
        Als Iesus dat had ghesproken
        Ende het woert was wtghegaen
        So bleef die groene vigeboom
        Al heel drooge verdorret staen.
      
      
        Die iongeren verwonderen alle
        Van dat Iesus hadde ghedaen
        Dat die scone groene vigeboom
        Verdroocht was so saen.
      
      
        Nu mogen wi ons wel scamen
        Als wij ten ordeel sullen staen
        Dat wij in alle ons leuen
        Gheen duecht en hebben ghedaen
      
    
  