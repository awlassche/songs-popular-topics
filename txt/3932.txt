
    
      
        VRiheyt van herten en gaue ik niet
        Om duysent mercken van goude
        Dat ic in eender missen lanck
        Dat ic in eender missen lanck
        Mijn hertken deruen soude
      
      
        Daer om sijn sij vry altoos
        Ende gherust in minen sinne
        Dat ick oyt puere minne coos.
        Dat ick oyt puere minne coos.
        In minen aenbeghinne.
      
      
        Den voghelen is veel beter gheschiet
        Die inder luchten swimmen
        Dan eenen die gheuangen leet
        Dan eenen die gheuangen leet
        Al inder lieden minne.
      
      
        O edel herte nu hout v vry
        Ende wacht v van verliesen
        Des menschen gelaet is duechdelijc
        Des menschen gelaet is duechdelijc
        Ende twifelijc te verkiesen
      
      
        Een wile tooghen sij v een schoon ghelaet
        Dat dunct v int aenschine
        Als ghi ws selfs berooft staet.
        Als ghi ws selfs berooft staet.
        So laten sij v in die pine
      
      
        O edel herte nu hout v vry
        En staet daer na met vlite
        Vriheyt is so edelen goet
        Vriheyt is so edelen goet
        Het maect den menigen rijcke
      
      
        O edel herte nu hout v vry
        Ende staet daer na met sinne
        Ghi meynt daer uwen orbaer in doen
        Ghi meynt daer uwen orbaer in doen
        Het is al vrientscap sonder minne
      
      
        Laet liden / laet liden / laet ouergaen
        Al dat metter tijt vergaet
        Die in liden can verbliden.
        Die in liden can verbliden.
        Deewige goet wert hem bereet.
      
    
  