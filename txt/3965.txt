
    
      
        EEn suchten ende een beuen
        Dat soude my voegen wel
        Als ick aensie mijn leuen
        Tot sonden also snel
        Ick hebbe in mi beseuen
        Nature heeft redene verdreuen
        Dat en dunct mi gheen spel
      
      
        Redene wil mi leeren
        Der dinghen wederstaen
        Nature wilt noode ontbeeren.
        Hoe sal haer dat vergaen.
        Heere / God bouen alle heeren.
        Doet mi mijn sinnen keeren
        Ende leert mi redene verstaen
      
      
        Gheen dinck in desen tiden
        Nature bedwinghen mach
        Dan als haer druck en liden
        Te selden wil doen verdrach
        Dan wil haer duecht ontgliden
        Ende si wil haer vermiden
        Ghenoechte die si plach
      
      
        Te leuen ghelijc die beesten
        Natuere altoos begheert.
        Te leuen na den gheeste
        Ons reden altoos leert
        Heer God laet mi vol leesten
        So mach ic comen ter feesten
        Daer alle druck is gheweert
      
    
  