
    
      
        DAer staet een clooster in oostenrijc
        Het is so wel gheciert
        Met siluer ende roode gout
        Met grauwen steen doormoeret
      
      
        Daer in so woont een ioncfrou fijn
        die mi so wel beuallet
        Rijck god mocht ic haer dienaer sijn
        Ick soudese met mi voeren
      
      
        Ick voerdese in mijns vaders hof.
        Daer staet een grone linde
        Daer op so singhet die nachtegael
        si singet so wel van minnen
      
      
        Och nachtegale cleyn voghelken
        Wildi v tonghe bedwinghen
        Ick salder al v vederlin
        Met goudraet doen bewinden
      
      
        Wat vraghe ick nae v roode gout
        Oft nae v looser minnen
        Ick ben een cleyn wilt vogelken stout
        Gheen man en can mi bedwinghen
      
      
        Sidi een cleyn wilt voghelken stout
        Can v gheen man bedwinghen
        So dwinget v die hagel  die coude snee
        die loouers vander linden
      
      
        Dwinget mi de haghel  de coude snee
        die loouers vander linde
        Als dan schijnt die sonne schoon
        So sal ic weder vruecht beghinnen
      
      
        Doen hi zijn sporen had aen gedaen |
        Hi reet ten oostenwaert inne
        Hi sach so menighen lansknecht staen
        In haer blanck harnas blincken
      
      
        Hi is een weynich voort gereden
        Al ouer die groene strate.
        So wie zijn boel niet hebben en mach.
        Die moetse varen laten
      
      
        Den ruyter sprack met moede vry
        doe hi zijn boel moest laten
        Ic wil blijuen den lansknecht by
        Rijck god comt mi te baten
      
      
        Die ons dit liedeken eerstwerf sanck
        Hi heuet wel ghesonghen
        Met pijpen ende trommelen geclanc
        In spijt des nijders tonghen
      
    
  