
    
      
        Hoe soudic yemen vruechden geven
        Of ic selve ghene en aen
        Sorghen peinsen es mijn leven
        Des moet ic lust ten vruechden laen
        Al wildic nu om vruechden gaen
        Si sijn mi verre ende onghereit
        Gheen dinc vor lust ende vroilicheit
      
      
        Dus es mijn hertze in zorghen bleven
        Mijn beste zeker es een waen
        Mijn hope es al een twifel sneven
        Dus moet mijn vruecht aen wanckel staen
        Mochtic met zorghen leit verslaen
        So ware mi allen rouwe ontseit
        Gheen dinc vor lust ende vroilicheit
      
      
        Een ordine hevet mijn herte up heven
        Dats zwart dat heift soe an ghedaen
        Een graeu doet soe daer binnen cleven
        Dit heift zoe ervelic ontfaen
        Hoe salsi dan haer van zorghen dwaen
        Want zwart es rauwe ende graeu arbeit
        Dus heift zoe lust no vroylicheit
      
    
  