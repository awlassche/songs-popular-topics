
    
      
        TEr eeren van hem
        Wil ick een liet beghinnen
        Gheen droeuer stem
        Dan sceyden van sijnder minnen
        Alleene doer hem is verwonnen die doot
        Noyt grief so groot
        Hy en verwan ter noot / hy en verwan ter noot.
        Als therte ghelooft van binnen
        Als therte ghelooft van binnen
      
      
        Och troostelijck greyn
        In v en mach niemant clagen.
        Alle last certeyn
        Hoe swaer het si om draghen
        Int swerelts pleyn / tsy te lande oft ter zee
        Ist Ihesu sonder wee
        Doer v ghelee / doer v ghelee.
        Ghi maect druc blide draghen
        Ghi maect druc blide draghen.
      
      
        Al yst nu den tijt
        Dat v niders regneren
        Sterct ons in strijt
        Verwint ons persequeren
        Die menich benijdt dat ghi alleen vermuecht
        Stercken die duecht
        In druc maken verhuecht / maken verhuecht
        In pijn doen triumpheren
        In pijn doen triompheren
      
      
        Quade niders fel
        Wilt v te swighen pooghen
        Then is gheen spel
        Duecht sien met quaden oogen.
        Stopt uwen rel / oft tsal v wesen leet
        Te spade / God weet
        Dalder diepste secreet / dalder diepste secreet
        Hi en mach nyet sijn bedrogen
        Hi en mach nyet sijn bedrogen
      
      
        Ghi niders expeert
        Secreet ende openbare.
        Wacht wel den steert
        God yst wel claer gheware
        Dattet v deert dat onse herte op hem staet
        Die duecht maect ghi quaet
        Dit wel verstaet / dit wel verstaet
        God is iuge ordinare
        God is iuge ordinare
      
      
        God prince eerbaar
        Ic danc v met herten van desen.
        Dat ghi v woert claer
        Maect in mijn herte ghepresen
        Tes mijn pylaer / mijn schilt / mijn helm / mijn crijt
        In alder tijt / ende ook de werelt wijt
        Die werelt wijt
        Salt mijn bescermsel wesen.
        Salt mijn bescermsel wesen.
      
      
        Dit is ghedaen
        Teghen swerelts fantasie
        Om druck af te dwaen
        Spijt tsvyants practesie
        Al sou men hem vlaen die dit heeft gedhicht
        Hi blijft altijt vast ghesticht
        In des waerheyts licht / in des waerheyts licht
        Doer haer sal hi verbliden.
        Doer haer sal hi verbliden
      
    
  