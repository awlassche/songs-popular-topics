
    
      
        Hoe schone ende ghenoegelijc is ons des crucen mey ghedaen
        Het spruyten ghelu bloemkens aender groender heyden
        So wie met druck met liden is beuaen
        In Iesus wonden mach hi hem gaen vermeyden vermeyden
      
      
        Die mey die is al biden wech gheset
        Op eenen berch ende die staet alsoe hoghen
        Om dat een yeghelijc soude sonder let
        Den soeten cruycen meye aenscouwen moghen.
      
      
        Nu siet des meyen tacken wt ghespreyt
        Ende bloyen schoon ghelijck die roode roosen
        So wie sijn sonden sijn gebreken hier bescreyt
        Onder desen boom so sal hi hem verpoosen.
      
      
        Recht op ghewassen so is den edelen greyn
        Ende is gheplant in also diepen dale
        Dat is in Maria die suuer maget reyn
        Van minnen soe sterf die fiere nachtegale.
      
      
        Die fiere nachtegale des crucen boom op clam
        Hi heeft sijn vederkens also wide ontploken
        Hi sanck soe luyde die seuen noten hooch
        Soe dat sijn edele hertken is ghebroken
      
      
        Nu is die fiere nachtegale bleuen doot
        Om die minnen van eender suyuere ioncfrouwen
        Hi quam so hooghe al wt sijns vaders schoot
        Wie hoorde ye ghelijcke deser trouwen.
      
      
        So wien sijn sinnen noch onghestadich sijn
        Ende cleuen noch op aertsche creaturen
        Die aenmercke dese edelen nachtegael fijn
        Hoe hi den doot om onsen wil wouode besueren.
      
    
  