
    
      
        INt soetste vanden iare
        Was ic vroech op ghestaen
        Daer vant ic Iesum schoone
        In minen weghe staen.
      
      
        Die sijn nature wil steruen
        Ick weet hem goeden raet
        Hi moet al achter laten
        Daer sijn ghenoechte op staet
      
      
        Dat ic mijn ionghe nature
        So wel noch noyt en sterf
        Als ick wel hadde vermoghen
        Dat rout mi menich werf
      
      
        Die gheest ende die natuere
        Die striden dicwils seere
        Wie daer den strijt sal winnen
        Dat weet onse lieue heere
      
      
        Den gheest sal bouen bliuen
        Nature moet v ghesaten
        Ende si moet wel ghedwongen sijn
        Want si is seer onghelaten
      
      
        nature ghi moet steruen
        Al soudt v costen veel
        Al sout ghi daer om bederuen
        Ende alle v leuen lanc quelen
      
      
        Mijn leefdaghe te quelen
        Dat mocht wel wesen waer
        Maer mijn nature te steruen
        Dat valt mi veel te swaer
      
      
        Mijn ionge nature te steruen
        Dat heeft mi pine ghedaen
        Ick hope aen onsen heere
        Ick sals goeden loon ontfaen.
      
      
        Het is so grooten pine
        Te steruen een ionghe nature
        Van eyghen wil berooft te sine
        Dat wort haer alsoe suere
      
      
        Steruen ende leuen
        En mach niet te gader staen
        Maer alst wel is ghestoruen
        So volcht daer dat leuen na
      
      
        Nature ende ghi moet steruen
        Al soudet v costen al
        Maer peyst om den groten loon
        Die daer af comen sal.
      
      
        Ick bidde God onsen heere
        Die alle dinghen weet
        Dat hi hem tonswaert keere
        Als ons die doot is wreet.
      
    
  