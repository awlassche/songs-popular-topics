
    
      
        MAria maghet schoone
        Ghi sijt een bloeme soet
        Verheuen inden throone
        Die ons verbliden doet.
      
      
        Ghi sijt die ghene alleyne
        Daer alle minen troost aen staet
        Van sonden sijt ghi reyne
        Maria suyuer vat
      
      
        Der sondaren medicine
        Neemt mi in v behoet.
        Hoe schoon is v aenschine
        Schoon suyuer maghet soet
      
      
        Bidt uwen sone fonteyne
        Die aenden cruyce hinck
        Hi sal ons wel ontfermen
        Die ons sijn minne schinct.
      
      
        Toocht ons v claer aenschijn
        Och hemelsche eewicheyt
        Verlost ons wter pine
        Daer wi toe sijn gheneycht
      
      
        Wij willen altoos louen
        Die weerdighe triniteyt
        Die regneert daer bouen
        Al inder eewicheyt
      
      
        Haer willen wi altijt dienen
        Met eenen soeten sanck
        Dat si ons helpe te siene
        Den schoonen enghelen sanck.
      
      
        Nu segghet alle Amen
        Beyde cleyn ende groot
        So moghen wij versamen
        Al in der enghelen hoop
      
    
  