
    
      
        Niemen seit van andren wel
        Wat mach dit bedieden
        Eist om nerenst eist om spel
        Men cant hem niet verbieden
        Wat wonderliker lieden
      
      
        Den eenen deert dat dander hoocht
        Hem sonder eenighe scade
        Ende ware hi mach hi pijnt ende poocht
        Hoe hine tonder dade
        Met ghevensden rade
      
      
        Om anders val die lieden pinen
        Wie sach noit de copie
        Si sijn viant die vrienden scinen
        Ghetrauwe als die zie
        Wat wi welc ene partie
      
      
        Ic vinde sulc al eist mi leit
        Die gerne met mi dronke
        Sijn vrienscap es bereit
        Hi wilde dat ic verzonke
        Ic weet wel wat ic donke
      
      
        Tgheselscap wil ic al begeven
        In cans niet antieren
        Ende micken niet up yemens leven
        Mine rouc hoe sijt bestieren
        En si mi niet verpieren
      
      
        Ic wil gaen duken in den ouc
        Ghelijc den stommen blinden
        Smeekers hebben al den rouc
        Binden ende ontbinden
        In wils mi niet bewinden
      
      
        Adieu adieu gheselscap al
        Mi ic u verbiede
        God kent die weet waer henen sal
        Of ic van u sciede
        Dochtic onder liede
      
    
  