
    
      
        Een .M. die nye van mi ne sciet
        Sint ic mi gaf in haer ghewaldt
        Van haer ne wil ic sceiden niet
        So wat mi nemmermeer ghevaldt
        Haer duecht die es so menichfalt
      
      
        Bi dezer .M. voughic een .Y.
        Met ganser trauwen sonder scil
        Met desen tween so spelt men mi
        Die haer ghestade bliven wil
        Van allen meye tote april
      
      
        Tusschen der .M. der .Y. so steit
        Een edel .E. van zoeter aert
        Die .E. bediet ons eewicheit
        Te samen minnentlijch ghepaert
        Niet bet maghic zijn verwaert
      
      
        Dus volghet deser .M. een .E.
        Der .E. een .Y. ende elc bevrijt
        Daer mede so spelt men min no mee
        Mey deser over zoeter tijt
        Daer in elc minre heift jolijt
      
      
        Laet u ghenoughen .M. alleine
        Den mey die ic u minlic gheve
        Up erde en anich liever gheine
        Ghi zijt die vruecht daer ic bi leve
        Ne gheen ontsien mi van u dreve
      
    
  