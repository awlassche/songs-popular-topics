
    
      
        Laet
        Ons den hoghen Gods sone loven,
        Die met gracien boven
        Bestoven lach in dat cruut,
        Gheboren van der hoegster bruut
        Up hoeykin cunt.
      
      
        Gheluut
        Shemels en ghebrac daer twint:
        Dinghelen Gods bewaerden 't kint,
        Dat men nu mint suut ende noort.
        Des hemels vruecht was daer ghehoert
        In sancx acort.
      
      
        Becoert
        Heeft Yven sviants poghen,
        Dats ons naer haer vermoghen
        Int doghen der doot bedwanc.
        Maria heeft ons nu, God danc,
        Brocht leven lanc.
      
      
        Vry vranc
        So bleef dat maegdelic foreest,
        Doe zo ontfinc den hoghen keest.
        Yven tempeest was van haer wijt,
        Int baersen zo es taller tijt
        Ghebenedijt.
      
      
        Duur lijt
        Nam God der creaturen
        Also ter menegher hueren,
        Duuer dueren van glase wel.
        De sonne sciint, sonder ghequuel,
        Naer Gods bevel.
      
      
        Zeer snel
        Als men tnieu licht sach blecken,
        Sach men ons heerlich wecken,
        En trecken in blide ghelaet
        Drie coninghen naer haren staet,
        Om skints aflaet.
      
      
        Verstaet
        Dueghdelic zo der somen,
        Laet ons met suveren tonghen
        Den jonghen smeeken voor lot,
        Dat hij ons vrije voor thelsche cot,
        Bringhe in zijn slot.
      
    
  