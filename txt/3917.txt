
    
      
        TRueren is mijn lesse
        In sorgen / in liden / ende druck
        Wat wil ic mi vermessen
        Ick en weet mi seluen gheen bestier.
        Mijn herte gloeyt als een vier
        Datter Iesus minne ghewesse
      
      
        Wel ouer schoon cypresse
        Slaep ic / waeck ic / oft hoor ic messe
        Altijt leyt hi mi inden sin
        Dat doet sijn lieflijc clare aenschijn
        Het beuanget mijn herte op dit termijn
        Ick en can hem niet vergessen.
      
      
        Hi leyt so diep in minen sin
        Die alderliefste die ick meyne
        Mer lacy op mi en acht hi twint
        Als ic sijns meyne seker te sijn
        Dan moet ic deruen sijn claer aenscijn
        En ic vinde mi alleyne
      
      
        Aldus yst een eewich striden
        Tvleesch wilt den gheest verdriuen
        Nature en cans gheliden niet
        Ay lacy wat is mi gheschiet
        Dit doet mi also groten verdriet
        Si en wils haer niet vermiden
      
      
        Dus leyt mijn herte in groter sorgen
        Ende in groter bangicheyt
        Den tijt is bina ontgaen
        Nochtans in sonden bliue ick staen
        Dat cost my alsoe menighen traen
        O Maria weest mijn borghen
      
      
        Dus rade ic alle herten reyn
        Dat sij hem tot Gode keeren
        Eer hen den edelen tijt ontgaet
        Eylaes hi en wort niet achter haelt
        Nochtans moet hier al wesen betaelt
        Dat is te claghen seere
      
      
        Mocht ick mi doch vermeyden gaen
        Metten liefsten die ick meyne.
        So waer mijn trueren al gedaen
        Ic soude hem so vast omhelsen gaen
        Met also menigen heeten traen
        Hi en ontghinc mi nemmermeer
      
      
        Och lacy ic en can daer niet toe ghecommen
        Natuere en moeste eerst sijn verwonnen
        Ende liden gaerne suer en soet
        Ende bliuen altoos wel ghemoet.
        Het si totten leuen oft totter doot
        Ter minnender hoochster blommen
      
    
  