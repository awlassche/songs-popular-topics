
    
      
        Ic hadde een lief vercoren
        Soe es mi worden scu
        Daer toe hebbict verloren
        In weet waer zouken nu
        Soe gheift mi enen wreeden vu
        In hebbe haer niet mesdaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
      
        Wat baet ons daer om trueren
        Dat ons niet werden mach
        Dat mi niet mach gheburen
        Des hebbic goet verdrach
        Ic hebbe ghetruert so menighen dach
        Ic wilt voort avelaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
      
        Wie hem daer toe wil gheven
        Daer mens niet vele en acht
        Hi moet met zorghen leven
        Hem en baet const no cracht
        Maer brinct hi ghelt men es bedacht
        Ten can hem niet ontstaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
      
        Dat ghelt dat es die bloume
        Die elkerlijc begheert
        Dies ic mi niet beroume
        Mijn ghelt es al verteert
        Wie niet ne liecht bedriecht ende zweert
        Men acht sijns niet een spaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
      
        Nu wil ics al ontberen
        Want ics ontberen moet
        In can mi niet gheneeren
        In hadde ghelt of goet
        So wat ic doe dats jeghen spoet
        Men wil mi niet ontfaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
      
        Nu wilwi vroilic zinghen
        Scamel sonder ghelt
        Cuenwijt also duerbringhen
        So hebben wijt wel bestelt
        Here God die allen commer velt
        Wilt ons van zorghen dwaen
        Wel op wel aen
        Wat saelt ghesneift
        Die sijn lief verloren heift
        Wi willent zouken gaen
      
    
  