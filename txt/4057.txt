
    
      
        Sijt vrolijck / het is worden dach
        Die sonne is op gheganghen
        Die heere heeft ghewonnen den slach
        Verlost oock sijn gheuangen.
      
      
        Minne is dat beste goet
        Dat ymmermeer mach wesen
        Die minne den minnenden mensche doet
        Al sonder arbeyt leuen
      
      
        Minnen wij God eenpaerlijc
        Ende schouwen des werelts weghen
        Soe moghen wij worden van duechden rijck
        Ende eeweliken leuen
      
      
        Ist dat wi Ihesum volghen dra
        Eenen corten stont in minnen.
        Hi sal ons croonen al hier na
        Ende maken ons coninghinnen.
      
      
        Iesus minne die breede steet
        En machmen niet verberghen
        Dien Iesus minne int herte leet
        Met vreden sal hi steruen
      
      
        Der werelt minne is fenijn
        Die haer mint wort bedrogen
        Die menige waent de liefste sijn
        Int eynde vint hijt gheloghen.
      
      
        Daer om en wil ick mi nyet verliesen
        Om eenichs menschen loosen waen
        Ic wil den soeten Ihesum verkiesen
        Van hem wil ic sijn trou ontfaen.
      
      
        Ic wil hem in mijn herte sluten
        Ende houden hem daer in al vast
        Ende laten alle dinck van buyten
        Ende leuen met hem in groter rast
      
    
  