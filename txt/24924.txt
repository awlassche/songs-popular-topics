
    
      
        Ic haen ghemint int olde jaer
        Met steiden zinne
        Loont mi niet bas mijns hertzen gaer
        Dit nieuwe dat hier volghet naer
        So sijn mijn vruechden dinne
        Vergheit soe mijns des hanich vaer
        Want icse minne
        Vor al dat leift so bem ic haer
        Of minen heit dats zeker waer
        Gheen liever wijf ic kinne
        Al ware al die werelt eighin mijn
        Nochtan sal si die liefste zijn
        Och sal zoe mijns verghessen dan
        Daer tsoe dwinct mir dijn wijflic scijn
        Dat ic moet bliven dijn eighijn
        Al wildict laten ic en can
      
      
        Du best mijns hertzen hemelrijch
        Mijn souvereine
        Nacht ende dach bestu in mijch
        Vor al dat leift up erderijch
        Bestu mijn troost alleine
        God haldich aller vruechden rijch
        Mijn liefste reine
        Das ich mach leven zekerlijch
        Sonder di een oghen blijch
        Das darstu zoorghen cleine
        Du best daer al mijn troost an steit
        Das nemich waerlich up mijn heit
        Das ich nie liever lief ghewan
        Dat doet dijn duecht dijn reinicheit
        Das ich bin dijn haen ondersceit
        Al widict laten ic en can
      
      
        Dijn wijflic scijn dijn scoon manier
        Staet vast ghescreven
        Al in mijn hertze vrouwe fier
        Dus eist doch al in dijn dangier
        Mi nes niet anders bleven
        Ach vrauwe wiltu dan gonnen mir
        Een woort tse gheven
        El ghein ic gher en quaem van dir
        Troost mir du best so goedertier
        So mach ic vroilic leven
        Du best mijn troost du best mijn heil
        Du best mijns levens meister gheil
        In wildi nummer sceiden van
        Dijn gonst vrau nicht aen mich ondeil
        Want mich en wondert niet tze veil
        Al wildict laten ic en can
      
    
  