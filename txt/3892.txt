
    
      
        GOd die de minnende siele doet leuen
        Die make v herte van binnen claer
        Ende die wil v hem seluen gheuen
        Tot eener trooste dit nyuewe iaer.
      
      
        En laet v herte van God niet leyden
        Van deser werelt valsche scijn
        Het moet doch al met liden scheyden
        Al dat hier mach vercreghen sijn.
      
      
        Nu bidde ick met al mijnder herten
        En keert dy totten menschen niet
        Sij souden v van Gode trecken
        Ende dat eynde daer af is al verdriet.
      
      
        Die ghewarigen troost can gheuen
        Dats God alleene ghelooft mi des
        Soect ghi hem dan in aertsche dinghen
        So soect ghi hem daer hi nyet en es.
      
      
        Wat dat hier es het moet vergaen
        Het is te schouwen als fenijn
        Wat soudy seere daer na staen
        Dat ymmer moet ghelaten sijn
      
      
        Soect ghi trouwe ghi wort ghehoont
        Dat is in dese werelt ghemeene
        Die weder met trouwen loont
        Dat is die ghewarige God alleene.
      
      
        Tot Gode te keeren sonder verbeyden
        Dat is sekerlijc minen raet
        Maer dat hier is een langhe beyden
        Dat doet altoos die vyant quaet.
      
      
        Biecht v dick / ende hout v reyne
        Dat sijn die begheerten mijn
        Ende en acht gheene dingen cleyne
        Daer God in mochte verbolgen sijn.
      
      
        Van v begeert hi tot alle stonden
        Dat ghi hem in v herte laet gaen
        Sijn bitter doot sijn diepe wonden
        Die hy om onsen wil heeft ontfaen
      
      
        Ach dese trouwe ende anders gheene
        Let op die werelt niet een caf
        Gheeft hem v trouwe in minnen alleene
        Die sijn leuen voert uwe gaf
      
      
        Hier op gheue ick den dicht een eynde
        En laten hier mede mijn dichten staen
        God gheue ons allen na dese alleynde
        Blischap die niet en mach vergaen
      
    
  