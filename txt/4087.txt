
    
      
        Laet ons met hoogher vrolijcheyt
        Louen die maget der soeticheyt
        Gods moeder wtuercoren
        Daer Iesus af wilde sijn gheboren
      
      
        O suuer bloeme der reynicheyt
        O edel sale der triniteyt
        O onbevlecte lichaem fijn
        Daer god wt wilde geboren sijn
      
      
        O Maria maget der edelheyt
        O fonteyne der soeticheyt
        O tempel alder weerdicheyt
        O volle vloet der minnelicheyt
      
      
        O edel rose wide ontdaen
        Den soeten dau hebdy ontfaen
        Die van den hemel is neder comen
        Iesum Christum tot onser vromen
      
      
        Lof / eere / hooge werdicheyt
        Moet sijn der hooger mogentheyt
        Ende die moeder der bermherticheyt
        Moet gebenedijt sijn der eewicheyt
      
    
  