
    
      
        Die godheit vant der gracien vont
        Van enen behoudere es ons nv cont
        Des hebbe god danc
        Een maget sal ons een kindeken bringen
        Eer iet lanc.
      
      
        Ons boetscap es wel gedaen
        Her gabriel is wel ontfaen
        Des hebbe god danc
        Een maget sal ons een kindeken bringen
        Eer iet lanc.
      
      
        Des selen wy alle sijn verblijt
        Die coninc comt ons in corten tijt
        geloeft sy hy
        Wy dancken v ihesus soete vruecht
        Die ons es by
      
      
        Des sijn verblijt der ingelen scaren
        Dat een maget sal cort gebaren
        gelooft sy sy
        Wy dancken v ihesus soete vruecht
        Die ons es by
      
      
        Al gheet dese maget met kinde groot
        Sy es ombesorgt van alre noot
        gelooft sy sy
        Wy dancken v ihesus soete vruecht
        Die ons es by
      
      
        Dit kinderbedde moet hebben lof
        Daer en es voirsien huys noch hof
        gelooft sy sy
        Wy dancken v ihesus soete vruecht
        Die ons es by
      
      
        In armoeden wil hy sijn geboren
        Die alle rijcheit soude behooren
        Gelooft sy sy
        Wy dancken v ihesus soete vruecht
        Die ons es by
      
      
        Her iosep heeft een goet geual
        Dat hy dit kindeken voesteren sal
        Ghelooft sy hy
        Wy dancken v ihesus soete vruecht
        Die ons es by
      
      
        Her ihosop is ten dienst bereet
        Sijn couse moet sijn des conincx cleet
        Gelooft sy si
        Wy dancken v ihesus soete vruecht
        Die ons es by
      
      
        Dese edele vrucht die moeten louen
        Metter moeder int rijcke daerbouen
        Gelooft sy sy
        Wy dancken v ihesus soete vruecht
        Die ons es by
      
      
        Die godheit vant der gracien vont
        Van eenen behoudere  es ons nv cont
        Des hebbe god danc
        Een maget sal ons een kindeken bringen
        Eer iet lanc.
      
    
  