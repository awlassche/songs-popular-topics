
    
      
        Och in wat lande dat ic bin
        Si leyt in mijn ghedachten
        Daer en mach gheen ander comen in
        Bi daghe noch ooc bi nachten
        Dat heeft haer claer aenschijn ghedaen
        Och woude sy mi in haer herte ontfaen
        Ick liet mijns lidens clachte
      
      
        In alle dese werelt wijt
        En weet ick gheen so schoone
        O suyuer maghet ghebenedijt
        Ghedenct mijns inden throone
        Ghi sijt mijn liefste op aertrijc
        Ic wil v dienen trouwelijck
        Gheeft mi v rijck te loone.
      
      
        Och rijck God heere hoe wee is mi
        Dat ic van haer moet wesen
        Och waer ic doch van sonden vri
        So waer mijn druck ghenesen
        Sy brenghen den menighen in swaer verdriet
        Scout die sonden waer ghise siet
        Si sijn so valsch ghepresen
      
      
        De werlt moet de werlt sijn
        Ick wilse laten varen
        En bidden Maria Gods moeder sijn
        Dat si mi wil bewaren
        Al is mijn broossche nature soe cranck
        Ick hope het sal beteren eer yet lanck
        O god wilt mi ghesparen
      
    
  