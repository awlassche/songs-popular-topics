
    
      
        O ghi, die Jhesus wijnghert plant,
        Verblijt u op dat suete lant,
        Daer gi toe sijt vercoren.
        Die cierheyt is onsprekelic,
        Die blijsscap onbegripelic,
        Die ju daer sel gheboren.
        Die claerheyt, vreed, vruechd, suverheyt,
        Die Jhesus u daer heeft bereyt,
        En is ju nijt te nomen.
      
      
        Jherusalem ist lant sijn naem,
        Vol heylicheden schoen bequaem
        Vervult mit allen vruechden.
        Van heen en coemt daer nyemant in
        Dan die int thert draecht Jhesus myn
        End is verciert mit duechden.
        Dus is hi die sijn wijnghert plant
        End neerstich dient. Hem seer verlant
        Om corts bi hem te comen.
      
      
        Och hoe onsprekelicke claer
        Dat God daer is ons lieve vaer
        Is wonder meer dan wonder.
        Hi is die ewich heeft gheweest
        End alle dinghen wesen gheeft
        Daer boven end hier onder.
        Uut hem vloeyt alle sueticheyt
        Die haer so vard end wide spreyt
        Al tot tlants gulden muren.
      
      
        Sijn enich kijnt, Marien soen,
        Is daer so wonderlicke scoen
        Diet tlant u heeft ghewonnen.
        Hi is soe suet ghenuechelic,
        Veel scoenre, claere onghelijc
        Dan hondert dusent sonnen.
        Hi sit daer in dat suete lant,
        Sijn lieve vaer ter rechterhant
        Voer allen creaturen.
      
      
        Die hem aenscout is so verblijt,
        Tien dusent jaer dunct hem gheen tijt.
        Tis waer diet can versynnen,
        Want reden die tijt en is daer niet.
        Daer nummermeer en is verdriet,
        Van buten noch van bynnen.
        Men is daer ewich vroem end bly,
        Van allen sorghen is men vry.
        Daer mach gheen weeld ghebreken.
      
      
        Maria is daer coninghin
        Al reyne maechden haer ghesyn
        Die Jhesu sijn vercoren.
        Mer sy is boven al ghemint
        Van conincs soen, haer lieve kijnt,
        Als balsom onder doren.
        So claer, schoen, frisch end suverlijc
        Dat si daer is in haer kijnts rijc
        En is u nijt te spreken.
      
      
        Haer croen blenct wonderlicke zeer,
        Al gulden lelien sijn haer cleer
        Gout rosen haer sampielen.
        Recht als die sterren ende maen
        Hier van die sonne licht ontfaen
        So doen van haer die zielen.
        Haer roeck gaet boven allen cruyt
        End boven symbalen haer gheluyt
        End al tghescal der pipen.
      
      
        Die borghers draghen al een croen
        End singhen dat clinct in den throen
        Osanna alleluya.
        Mer och der maechden sang is scoen
        Die singhen mit des conincs soen
        End mit die maecht Maria.
        Hoe dat luyt over hemmelrijc
        Hoe scoen, claer, suet end wonderlijc
        En mach gheen mensch begripen.
      
      
        Haer croen heeft om een rosecrans,
        Sy singhen mit Jhesu anden dans
        End loven sonder merren.
        Dat cranskijn heeft so groot virtuut,
        Elc rooskijn gheeft meer claerheits uut
        Dan sonne, maen end sterren.
        Gheen cruyt op eertrijc is so goet
        Dat ruken mach als cranskijn doet
        Al waer oncruyt fiolen.
      
      
        Sy horen och dat suet gheluyt:
        Coemt mijn gheminde suver bruyt
        End ruyst u in mijn armen.
        Si sijn bevaen mit Jhesus myn
        Als serubin end cheraphin
        Van groter lieft sy bernen.
        Ghelijc die son is haer aenschijn,
        Si volghen tsuete lammekijn
        Ghecleet mit witten stolen
      
      
        Die enghelen zielen sijn ghemeen
        End singhen blide onder een
        Den coninc van den thronen:
        Lof eer sy u heer sabaoth
        Almachtich, ewich, heylich god
        Een wesen, drie personen.
        Gi sijt die ewich hebt gheweest
        End hemel, eertrijc mit u gheest
        Doet vrolic jubilieren.
      
      
        Och tis hem seer behaechlijc
        Te horen van dat suete rijc
        Die eerberlicke leven.
        End dienen Jhesu trouwelijc
        Sijn wijnghert planten bouwelijc
        Die werlt sy begheven.
        Want als haer tijt hier is ghedaen
        Sel hise lieflic daer ontfaen
        Ghelijc die son vercieren.
      
      
        Tsal ewich duren sonder ow
        Tis scoenre veel dant waer van gou
        Verciert mit gulden bomen.
        Die claerre blencken dan die maen
        Die sonne sy te boven gaen
        Mit haren sueten bloemen.
        Van puren gou ist scoen paveyt
        Mit sueten rosen al doerleyt
        Die sullen ewich duren.
      
      
        Ic heb so veel u nijt gheseyt
        Dant tlant en is noch bet bereyt
        Dan enich mensch mach dencken.
        Plant vry gi selt daer sijn verblijt
        Mer siet dat gi ghestadicht sijt
        Ju tijt die naect allencken.
        Als Jhesus u daer sel ontbien
        Ju wercken sel hi oversien
        End na u duechden lonen.
      
      
        Och waerlic hi is seer verblint
        Die tijttelic voer ewich mynt
        End wil dit lant vergheten,
        Nochtans wel siet sijn fondament,
        Dat scoen vercierde firmament
        Mit sterren end planeten.
        Och god verleent een yghelijc
        Omt lant te dencken op eertrijc
        End daer na te bewoenen.
      
    
  