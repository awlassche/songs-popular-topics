
    
      
        GHetrouwer lief en vant ic niet
        Als ick mi bedencke in minen sin
        Hoe vriendelic dat hi mi aensiet
        In hem is verborgen gestadige min.
        Mijn minne viel hem so swaer
        Wel drie en dertich iaer
        hi had mi lief ende ic en achtes niet
        Dies moet ic truerich wesen
        Want hi voer mi ten stride ghinc
        daer hi so menige wonde ontfinc
        Waer doer wi sijn ghenesen
      
      
        Hi heeft verwonnen des vyants macht
        Ghestadighe minne heeft hem daer toe bracht.
        Want sijn cracht wt liefden was
        Dat can ick wel bekinnen
        Hi was eens conincx soon
        Ende seer van formen schoon
        Sijn mogentheyt / sijn edelheyt
        Die en can ic niet versinnen
        Mijn ongestadicheyt is mi seer leet
        Want ick mi sijns onweerdich weet
        Als ick mijn cleynheyt kinne
      
      
        Hi wort ghedient met grooter macht
        Die helsche schare ontsiet sijn cracht.
        Doer hem verblijt tot alder tijt
        Och alle sijn huysghesinne
        Haer weelden sijn so groot
        Dat si altoos oueruloot
        Druc en liden en is daer niet
        Tis seer verre van daer verdreuen
        Men iubileert daer tot alder tijt
        Der engelen sanc daer seer verblijt
        Sijn ouer schoon godlijc wesen.
      
      
        Sijn vrolijck wesen dat is seer soet
        Dat my na hem verlangen doet
        Hi heeft mi dick / voer gheleyt den strick
        Nu heeft hi mi gheuangen
        Seer vast in sijn behoet
        Dat ick hem beminnen moet
        Waer ick mi keer / nochtans hi meer
        Dat wondert mi als ict versinne
        Aldat ick hebbe coemt mi van hem
        Want ic seer cleyn van hauen ben
        Hoe mocht ick hooger minnen
      
    
  