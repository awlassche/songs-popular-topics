
    
      
        Rijck God wien sal ic clagen
        Dat heymelijc liden mijn
        Dat mi dit vleesch doet draghen
        Brengende den gheest in pijn
        Ick vinde mi bedroghen
        Om dat ic mi op mi verliet
        Daer ick alleen moeste ploghen
        Te stellen al mijn vermoghen
        In Iesus Christus swaer verdriet
      
      
        O vleesch vol auontueren
        Suldy van mi niet gaen
        Dat mi troost mach ghebueren
        Doer Gods gheests soet bistaen
        Mach ic gheen troost verweruen
        So blijft mijn siel in swaren druc
        Moet ic Gods gracie deruen
        In wanhope sal ick steruen
        Ende liden deeuwich ongheluck.
      
      
        O Iesu God van minnen
        Helpt mi in desen noot
        O waerheyt troosterinne
        Ick bid v met herten deuoot
        En laet mi niet verloren
        Staet mi bi want wel sijn mach
        Tvleesch / dat ic hadde vercoren
        Doet mi in drucke versmoren
        Dat claghe ic v nacht ende dach
      
      
        O Christelike gheesten
        Die gherne gods woert hantiert
        Als ghi van dient maect feesten
        Dat ghi v so niet en regiert
        Ghelijc dees drinckers stercke
        Die altijt rellen van der Gods woerts cracht
        Verachtende alle wercken
        Ordeelende alle clercken
        Doer des drancx wijsheyt qualijck bedacht.
      
      
        Dit dit liedeken herdichte
        Swerelts vrienden sijn hem ontgaen
        Al houden si hem voer slichte
        Noch heeft hi wijsheyt ghedaen.
        Al heeft hi nu verloren
        Al der werelt vrientscap en macht
        Een ander heeft hi vercoren
        Doer wien hi alle thoren
        Ontuliet / ende alle vruecht verpacht.
      
    
  