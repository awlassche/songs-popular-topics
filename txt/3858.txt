
    
      
        OCh edel siele wilt mercken
        Ende hertelijck bekinnen
        Dijns soete brudegoms wercken
        Sijn onghemeten minnen
        Hoe veel ick heb gheleden
        Al om die minne dijn
        Dit soude v wel bi reden
        Doen doen den wille mijn
      
      
        Hemel / lucht / ende aerde /
        Heb ick ghemaect om dy
        Des hemels borgers weerde
        Sijn alle dijn dienaers vry
        Die beesten op aertrijcke
        Die voghelen inder lucht
        Die bloemkens des ghelijcke
        Die boomen ende alle vrucht.
      
      
        O siele wtvercoren
        Nu keer v herte tot hem
        Ontsluyt dijns herten ooren
        Ende hoort dijns brudegoms stem
        Hi spreect tot v van binnen
        O wtvercoren bruyt
        Die werelt laet nu te minnen
        Ende gaet v selven wt.
      
      
        Ick wil dat ghi sult laten
        Alle bliscap ende ghemack
        Der creaturen af saten
        Ende vlyen der werelt wrack
        Ende hebt mi lief alleene
        Ick wil v bruydegom sijn
        Der menschen trou is cleene
        Int laetste niet dan pijn.
      
      
        V hert tot miwaert draget
        Ick ben van formen schoon
        Mijn moeder is een reyn maget
        Ick ben eens conincx soon
        Dan moechdy eewelijck leuen
        Al in dijns bruydegoms rijck
        Met gode sijn verheuen
        Den schonen engelen ghelijc.
      
      
        Wildy der werelt volghen
        Ende soecken aertsch iolijs
        So maect ghi mi verbolghen
        En verliest dat schoon paradijs
        Den wech is seer enghe
        Die totten leuen leyt
        Strijdt in duechden strenghe.
        Die croone is v bereyt.
      
      
        Doer v o mijn vercoerne
        Heb ick scherpe wegen ghegaen
        Doer dijstelen ende doer doerne
        Moet ghi mi volghen aen.
        En wilt ghi niet vermiden
        Waelluste in deser tijt
        So siet ws bruydegoms liden
        Oft ghi hem ghelijcke sijt
      
      
        Om dy ben ick ghedalet
        Wt mijnder moghentheyt
        Ende heb v schult betalet
        Met grooter bitterheyt.
        Sijt mi ghetrouwe alleyne
        Ende gaet uwer sonden wt
        Ghi hebt mijn herte reyne
        Ghewont / mijn suster ende bruyt.
      
      
        Ick ben wt grooter eeren
        Ghecomen in scanden groot
        Om v vruecht te vermeeren
        Gaf ick mijn leuen ter doot
        Ick was der coningen coninc
        Ende wert des menschen knecht
        Al duyster ick aent cruce hinc
        Al was ick des hemels lecht.
      
      
        Ick ben pelgrim gheworden
        Ghecomen wt mijn rijck
        Sij wouden mi vermoorden
        O lief seer minnelijck
        Hoe vele heb ick gheleden
        Hoe bitter / oock hoe swaer
        Om v heb ick ghestreden
        O bruyt drieendertich iaer.
      
      
        Ick was soe seer ontblide
        Doen ick den strijt bestoet
        Dat ick te dyen tide.
        Sweete water ende bloet
        Oock was ick alleen die man
        Doen ic ten stride waert ghinc
        Minne dede mi die wapen an
        Daer ic met aen den cruce hinc
      
      
        O siele / o seer gheminde
        Mijn bruyt mijn wtuercoren
        Nu volcht mi tot int ynde
        Als ick v gae te voren
        En laet v niet duncken
        Dat ghi te weeckelijck sijt
        Mijn kelc wt minnen ghedroncken
        En is soe bitter niet.
      
      
        Vwen staf laet sijn mijn biden
        Als ghi vermoeyet sijt
        Merct doch tot allen tiden
        Mijn pine diep ende wijt
        Ick heb om dijn minne
        Soe swaren cruyce ontfaen
        Als lammeken soet van sinnen
        Ben ick ter doot ghegaen.
      
      
        Om v ben ick gheclommen
        Al op des cruycen boom
        Waer toe ben ic ghecommen
        O siel du suyuer bloem.
        Om dy te gheuen drincken
        Ende engelsche spise daer by
        Mijn passie wilt ghedincken
        Set alle uwen troost in my
      
      
        O bruyt wilt met hem treuren
        Met hem te liden kiest
        Als doet tot allen vren
        Die sijn liefste lief verliest.
        Vliecht op dat cruyce met sinne
        Daer hi leet groten noot
        O bruyt om uwe minne.
        Is nu dijn bruydegom doot
      
      
        Ick wil met ganser herten.
        Al metten armen mijn
        Om vangen met groter smerten
        V Iesu brudegom sijn
        Mijn herte ick v gheue
        O Iesu liefste aenschijn.
        Oft ick sterue oft leue
        Laet nemmermeer sceyden sijn.
      
      
        Nu vliecht opt cruyce ootmoedich
        Daer ic aen sterf de doot
        Daer bloeyen bloemkens bloedich
        Als vijf schoon roosen root
        Ende doet ghelijc die byen sijn
        Die suyghen der bloemen saet
        Daer wt sy treckende sijn.
        Dat alder soetste honich raet.
      
      
        Hi heeft v meer beminnet
        Dan eenich moeder haer kint
        Sijn bloet is wt gherinnet.
        Daer met ghi v suyuer vint
        Al sijt ghi vol misdaden.
        Hi en wilt v niet versmaen
        Als ghi begheert ghenaden
        Hi wilt v gaerne ontfaen
      
      
        Ick ben van v vergheten
        O lacen al heel bi nae
        Voer ws herten dore gheseten.
        Daer ic dicwils cloppe en slae
        Ende mi wort gheweyghert dat
        O alder liefste siele mijn
        Te rusten in uwer herten stat
        Want dat al mijn weelden sijn
      
      
        O siele hoort mi kermen
        Waer om vlietstu van my
        Laet v doch mijns ontfermen
        Want ick dijn schepper sy
        Mijn armen sijn ontploken
        Mijn hooft gheneycht tot v.
        Mijn leden om v ghebroken
        Coemt bruyt: ende cust mi nv.
      
    
  