
    
      
        Ick sie die morghen sterre
        Heer Iesus claer aenschijn
        Ick groet v sonder merren
        Met alder herten mijn.
      
      
        Och wat mach ic daer hooren
        Maken so groten ghebare
        Het luyt in minen ooren
        Oft gulden herpen waren
      
      
        O siele wildy mi minnen
        Ende mi bekennen bat
        Ende mi daer mede ghewinnen
        Ick ben dijns herten schat.
      
      
        Och Iesu lief vercoren
        Mijn troost mijn toeuerlaet
        Verleent mi als te voren
        Te volghen uwen raet
      
      
        Wildy bi rade leuen
        So laet dijns selfs raet
        Ende willet al begheuen
        Daer uwen sin toe staet.
      
      
        Sijn dit die naeste weghen
        Soe ben ick seer veruaert
        Nature en wilts niet pleghen
        This haren rechten aert
      
      
        O siele slaet op v ooghen
        Siet aen mijn bitter pijn
        Mijn edel bloet verdrooghen
        Wildy mijn beter sijn.
      
      
        Wildy mi niet begheuen
        Ihesu mijn gulden pont
        Soe wil ic alle mijn leuen
        V draghen in minen gront
      
      
        O siele soude ick v laten
        Neen ick in gheender stont
        Ick ben om uwer baten
        Ter doot toe seer ghewont.
      
      
        O heere bedructe tranen
        Gheeft mi doer v ootmoet
        Dat ick mids v vermanen
        Vercrighe dat eewighe goet
      
      
        O siele ontfangt die croone
        Mijn trouwe gheue ick di
        Mi suldy hebben te loone
        En scheyt v niet van mi.
      
    
  