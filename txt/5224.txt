
    
      
        Wie wil hooren een nieu Liet,
        Wie wil hooren een nieu Liet,
        Al watter t'Antwerpen is gheschiet,
        Van d'Alenson, van d'Alenson,
        Hy is gaen loopen somen siet,
        Come ung Poltron.
      
      
        Te Borgerhout, was bier ghebrout,
        Te Borgherhout, was bier ghebrout,
        Hy sprack totte Prince com proevert mout
        Duck d'Alenson, duck d'Alenson
        Prenne Couragie, niet en verflout,
        Sprack den Poltron.
      
      
        Als hy nu buyten de Poorte quam,
        Als hy nu buyten de Poorte quam,
        En den Prince niet en vernam,
        Duck d'Alenson, duck d'Alenson,
        Wert hy seer toornich ende gram
        Den Treter Laron.
      
      
        De Prince dacht in zijnen moet,
        De Prince dacht in zijnen moet,
        Mede te trecken en waer niet goet
        Met d'Alenson, met d'Alenson,
        Vreesende eenighen teghenspoet
        Vanden Poltron.
      
      
        Op S. Anthonis dach vermelt,
        Op S. Anthonis dach vermelt,
        Soud' hy monsteren en gheven ghelt,
        Duck d'Alenson, duck d'Alenson,
        Zijn hart was tot den Prince ghestelt,
        Come ung Poltron.
      
      
        Tgheschiede aende Kipdorp-Poort,
        Tgheschiede aende Kipdorp-Poort,
        Daer hebben sy oock de wacht vermoort,
        Duck d'Alenson, duck d'Alenson,
        Ville gaigne, wert daer ghehoort
        Vanden Poltron.
      
      
        Seventien vaendelen volcx met namen,
        Seventien vaendelen volcx met namen,
        En vier Cornetten peerden tsamen:
        Van d'Alenson, van d'Alenson,
        Tot aende Wijngaert brug sy quamen
        De Treters Laron.
      
      
        Doe schiede daer een groote moort,
        Doe schiede daer een groote moort,
        Ville gaigne wert daer ghehoort,
        Van d'Alenson, van d'Alenson,
        Vive la messe, Tue, soo voort,
        Sprack den Paltron.
      
      
        De Hughenoots springhen inde vest,
        De Hughenoots springhen inde vest,
        De Voghels verlaten haren nest,
        Sprack d'Alenson, sprack d'Alenson,
        Die kans verkeerde op het lest,
        Vanden Poltron.
      
      
        De borgers weerden haer cloeck als mans
        De borgers weerden haer cloeck als mans,
        Zy leerden te recht verstaen het Frans,
        Van d'Alenson, van d'Alenson,
        Rochepot, Biron, verliepen de kans,
        De Treters Laron.
      
      
        Daer bleeffer vijfthien hondert doot,
        Daer bleeffer vijfthien hondert doot,
        Met de Edelen cleyn en groot,
        Van d'Alenson, van d'Alenson,
        Zijn Hoocheyt wasser selff in noot,
        Den Treter Laron.
      
      
        Zy moesten voort al met ghewelt,
        Zy moesten voort al met ghewelt,
        Tot Berchem was het pover ghestelt,
        Met d'Alenson, met d'Alenson,
        Daer at hy Rapen van het Velt,
        Den Treter Laron.
      
      
        Gheeft God de Eere vroech en laet,
        Gheeft God de Eere vroech en laet,
        Die inder noot zijn Volck bystaet,
        Niet d'Alenson, niet d'Alenson,
        Hout int ghedacht het snoo verraet
        Vanden Poltron.
      
    
  