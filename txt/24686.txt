
    
      
        Verlanghen heeft mi om beuaen
        Als ic anscouwe sterre ende maen
        Ende voort dencke hoet met v mach staen
        Ghi sijt die edel zuuer bloem
        Daer vut ghesproten es gods soon
        Jhesus heere vanden hooghen troon
        Al hemelrijc
        hem zeere verblijt
        in v claerheyt
        Want ghij die zijt
        die men ghelijct
        der daghereyt
        met alder voghelen zanc bereyt
      
      
        Onsprekelijc o edel bruut
        O zoete roec o zoet gheluyt
        Gaet bouen alle zanc en cruut
        Hij mach wel draghen hooghen moet
        Die v verkiest voor dat eertsche goet
        Ende altoes uwen wille doet
        Want hij ontfaen
        sal zonder waen
        Een brudegoems croon
        Die niet vergaen
        recht als die maen
        zal rayen scoon
        Die ghi hem edel bruut sult doen
      
      
        Wat salic van v zinghen meere
        van allen maeghden hebdij eer
        van ihesu onsen lieuen heer
        Ghi zijt zijn moeder hij v kint
        Hi v vulcomelike mint
        Al uwe begheerte ghi voor hem vint
        Maria vrou
        hier om hij sou
        Die v ter tijt
        Mocht zijn ghetrou
        van allen rou
        worden verblijt
        Hier na met v in hemelrijc
      
      
        O zuuer maeght verleent doch my
        dat ic v hier ghetrouwe mach zijn
        Bij wien ic ben of wie bij my
        wat ic anscouwe tes my al niet
        hoe scoent mach zijn in dit verdriet
        Als ic dincke dat ghij scoender zijt
        O lieue maeght
        Oft v behaeght
        laet my doch zijn
        bij v ghedaecht
        En niet beclaecht
        Maer frischs en fijn
        Als een brugoem in v aenschijn
      
      
        O coninc in maecht dat bereyt
        Mijn ziele als sij van henen scheyt
        Moet zijn in hemelrijc gheleyt
        Daer alle zielen spannen croon
        Ende blidelike zinghen scoon
        met ihesum uwen lieuen zoon
        Diet wel besiet
        Tes groot verdriet
        van daen te zijn
        Daer vrueght ghesciet
        Ende droufheit vliet
        met alle pijn
        O maeght helpt my daer in die schijn
      
      
        O vrou wat salic anegaen
        Mijn zonden doen my dit verstaen
        Dat mijn ghebet wort niet ontfaen
        O moeder der ontfaermherticheit
        Al daer die sondare troest op heyt
        Troest my mijn zonden zijn my leyt
        O lieue maeght
        ic worde versaecht
        Och wat bediet
        Mijn herte dat claecht
        van nacht tot daecht
        Ghi antwort niet
        En weet hoet met my es ghesciet
      
      
        Die zake salic v zegghen kint
        eer weynich hebdij my ghesijnt
        want ydel ghedachten v herte verblent
        Ic ben soe edele scoen en fijn
        Wie dat my mint daer willic zijn
        Alleen met minen kindekin
        Hebt my te zin
        Ende mijns kints min
        So sal v goet
        Ghescien van hem
        Ende daer ic bem
        Eist dat ghijt doet
        Suldij hier namaels draghen moet
      
      
        Wilt alle ydelheit van v slaen
        Ghedinct mijns ende mijns kints naem
        So sal ic v dicke speken aen
        En draecht zijn liden in v hert
        Dat hij leet ende die groote smert
        Doen hij om v ghecruust werdt
        O hoe leet hij
        bij zinen tij
        Soe groot verdriet
        Lijt ghi nv vri
        Alleene om dy
        dat hij ghebiet
        Hier na sal v wel zijn ghesciet
      
      
        Maria maecht ic uwen raet
        Met ganseliker trouwe vaet
        En wille ontsegghen alle quaet
        Gaet wech van my o ydelheit
        Maria heeft my waer gheseit
        Want ghi mijn herte dicwile verleyt
        So mach die bloem
        met haren zoon
        Mij spreken an
        En gheuen loen
        Een zuuer croen
        Als ic sal gaen
        van hier bij haer bouen de maen
      
      
        Daer zij es roose van paradijs
        Scoen edel claer frisch zuet en wijs
        Voor alle maeghden draecht zij prijs
        Wie soude men vinden haer ghelijc
        Die god ons vader van hemelrijc
        Met zijnre vrucht ghebenedijt
        Niement voorwaer
        Dat es doch waer
        Een yeghelijc
        Want tes van haer
        Een zeker maer
        Ouer erterijc
        Dat zij es vrou van hemelijc
      
      
        Waerlijc zij es die edel vrou
        Die men met rechte dienen zou
        Want sij haer dienaers es ghetrou
        Gheloeft des vry so wie haer dient
        Ende haer met rechter herte mint
        Sij sal hem zijn een groot vrient
        Haer zij lof eer
        met onsen heere
        tot alder tijt
        Die ons hier neer
        wil maken zeere
        In hem verblijt
        daer na gheuen eewich rijc
      
    
  