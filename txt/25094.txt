
    
      
        Laet ons eeren ende louen
        Eenen hogen sant.
        Hi siert met edelen doechden.
        Al dat hemels lant.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        In erterike ende in hemelrike.
        En vintmen niet.
        Dat dese groote eere.
        Yemende es gesciet.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Hi heeft verlicht al kerstenheit.
        Dese hoghe man.
        Met drien heilegen ordenen.
        Die hi stichte dan.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Hi es een vader der minderbrueders
        Ende der claren dat wet.
        Ende ooc der derder orden.
        Es hi een prinse geset.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Franciscus es een bloeme.
        Der genadicheit gepresen.
        Die willen mogent.
        In sijn leuen lesen.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Int hoechste willich armoede.
        Soe was hi geraect.
        Van miltheden ende van minnen.
        Was hi al volmaect.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Franciscns es een die meeste.
        Geminde in hemelrijc.
        Want die almechtich coninc.
        Tsierden hem seluen gelijc.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        In handen in voeten int herte fijn.
        Hi mach wel een claer spiegel sijn
        Die al verblijt dat hemelsce hof.
        Des heefti eewich eere ende lof.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
      
        Nv hulpt ons heilege vader.
        Noch na deser tijt.
        Onder v banieren.
        Want si es herde wijt.
        En hi sal comen ten ordeel gods
        Geteekent metten teeken
        Des eewichs woorts.
        Metten heilegen v wonden.
        Dat wet voirwaer.
        Die selen wi daer scouwen openbaer.
      
    
  