
    
      
        De scoonste die men scauwen mach
        De liefste die ich ye ghesach
        Ich weinsche huer heyl ende goeden dach
        Maer wie ich meyn
        Wil ich niemen doen ghewach
        Dan huer allein
        Die mijns vermach ende anders ghein
        Al zocht een man .vM. jaer
        Hier noch daer
        So nes ghein beild so wivelijch
        Haer edel minnentlijch ghebaer
        Last mir so zwaer
        Das nie man drouch so truwelijch
        Hets recht groet ich mijn hemelrich
        Dan jonstelijch
        Daer an dat staet mijns vruechts ghecrijch
        Want ich bin huer in trauwen rein
      
      
        Wan mir gheluct ende icse can
        Vri scauwen an
        So brandich in der vruechden gloet
        Wanneer ich moet des derven dan
        Sone leift gheen man
        Die meer bedruct es in den moet
        Hets recht want zi es also zoet
        Des ben ic vroet
        Al waer al erderijch mijn goet
        Sonder zi het waer tzo clein
        De scoonste die men scauwen mach
        De liefste die ich ye ghesach
        Ich weinsche huer heyl ende goeden dach
        Maer wie ich meyn
        Wil ich niemen doen ghewach
        Dan huer allein
        Die mijns vermach ende anders ghein
      
      
        Of si dan es mijn hoochste vruecht
        Die mir verhuecht
        Vor al das vruecht haet ghevens macht
        En si allein want haer ghenuecht
        Met huerer duecht
        Mi mach doen leven zoet ende zacht
        Ich wille dan stellen mijn ghedacht
        Dach ende nacht
        So dat huer eere si bewacht
        Vor elken clappenden vilein
        De scoonste die men scauwen mach
        De liefste die ich ye ghesach
        Ich weinsche huer heyl ende goeden dach
        Maer wie ich meyn
        Wil ich niemen doen ghewach
        Dan huer allein
        Die mijns vermach ende anders ghein
      
    
  