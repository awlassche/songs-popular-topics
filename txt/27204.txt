
    
      
        Altyt / verslyt / ick lief ghepresen
        Met vreesen / gansch en gaer
        Die lyt / subyt / wylt dynstych wesen
        Genesen / myn ghevaer
        Maeckt dat ick wert ghewaer
        V hulp tot my ghereesen
        Door praet / ghelaet / schoon wtghelesen
        Met raet / bystaet / in desen nieuwen jaer
      
      
        Compt gheeft / beleeft / schoone jonckvrauwe
        Gheen flauwe / v dienaer
        My gheeft / beleeft / blyschap voor rauwe
        Door trauwe / vruecht eerbaer
        Maeckt v en my een paer
        Zoo zal myn druck cesseeren
        Toch spoet / zeer soet / al v begeeren
        My doet / ontmoet / in desen nieuwen jaer
      
      
        Voor dyn aenschyn wyl ick myn leuen
        Nu gheuen zonder vaer
        Troost myn zeer fyn och lyef verheeuen
        Nyet sneuen laet voor waer
        Doet slyten tlyden swaer
        Dat my nu quelt ghestadych
        Dus vrau myn rau verdryft ghenadych
        Dye jau dient trau in desen nieu jaer
      
      
        Gheulyt zeer blyt prynses verheeuen
        Dycht neuen v dienaer
        Dyt spydt benydt laet zyn verdreuen
        Het sneuen en mysbaer
        Twelck my quelt voor als naer
        Wylt toch myn pyn versaechten
        En ick my lyef by v mach vernachten
        Heel vry en bly in desen nyeuwe jaer
      
    
  