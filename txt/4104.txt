
    
      
        COmt al dat leeft / ende reden gheeft
        Loeft Gods sone van hemelrijcke
        Ende haer die hem ghedragen heeft
        Hier binnen den aertschen wijcke
        En staet ons nu gheen swijcke
        Om haer te louen wi menscen cranc
        Doer haer alder hoochste ontsanc
        Los / vry van allen versijcke
      
      
        Noyt soeter boetschap was ghehoort
        Dan van den enghel Gabriel
        Die welcke die dat goddelijck woort
        Mariam brochte / ende niemant el
        Tbetaemde haer wter maten wel
        Dat si antwoerde de suuer greyne
        Ende sprac / siet hier Gods deerne cleyne
        Mi moet gheschien nae Gods beuel.
      
      
        Het hoochste mysterie was daer present
        Vereenicht met godlic accoort
        So dat by haer volmaect consent
        In vleesch verandert is het goddelijck woert.
        Het was ons menschen een groot confoort
        Dat ghi Maria reyn maechdelijck oert
        Voer alle beghin vercoren waert
        Om god ende mensch te brengen voort
      
      
        Hoe wel staet onste gheloouen dan
        Sonder twifel oft ghekijf
        Dat God in Maria wert sonder man
        Als in Adam dat eerste lijf
        Wert van hem sonder vrou een wijf
        Dus ontfinck Maria / die suyuer puere
        Den scepper in haer bouen nature
        Dwelc was voer ons een salich beclijf
      
      
        Het godlijc secreet heeft dit voersien
        Dies si so wonderlijck heeft ghewrocht
        Het moeste bi eender maecht gheschien
        Dat wi tot gracien sijn gherocht
        Des vyants bant is nu ontknocht.
        Want wter hoochster Gods mogentheyt
        Quam God aennemen onse menschelicheyt
        In v / die noyt quaet en docht
      
      
        Dus bleef Maria met God bevrucht
        Alleene doer des enghels woerden soet
        Hi seyde Maria sijt sonder ducht.
        Ghi hebt ontfangen dat opperste goet
        Adams misdaet is nu gheboet.
        Ghi sult na neghen maenden termijn
        Gods eerweerdighe vercoren moeder sijn
        Ende dat doer v perfecte ootmoet.
      
      
        O weerdige Maria suyuer maecht
        Hoe was v moederlijc herte verblijt
        Doen ghi uwen eyghen sone saecht
        Gheboren / dat enghelijc iolijt
        Die herderkens songen ter seluer tijt
        Ons is gheboren een vruchte vol weerden
        Die ons pays brengt hier opter eerden
        Dat is ons menschen groot iolijt
      
      
        Als seuen dagen waren leden
        Van sijn geboerte den .viij. dach
        So was dat kindeken besneden
        So ons scrifture doet gewach.
        Vijf dagen daer in datmen sach
        Gheleet bi eender sterren claer
        Iaspar / Melchior / Balthasaer /
        Homagie hem doende dyet vermach
      
      
        Princesselike moeder / ende maghet playsant
        Het was v om hooren een bitter leet
        Doen ghi in dat egipten lant
        Moeste vlien doer Herodes wreet
        Dies tsweert van rouwe v siele doersneet
        Daer nam die processie een beghin
        Van Symeon / maechdelijc swin
        Om die te liden waert bereet
      
      
        Bidt alle Mariam dese moeder goet
        Ende haerder vrucht ghebenedijt
        Dat hi ons verleene doer haer ootmoet
        Pays ende naringhe in onsen tijt
        So moghen wi worden verblijt
        Ende in dit leuen troostelijc gaen
        Wilt ons ter wterste noot bistaen
        Segt alle Amen die sondaers sijt
      
    
  