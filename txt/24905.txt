
    
      
        So vruechden rijch
        Was nie mijn zin
        Vrauwe zekerlijch
        Dan als ich bin
        Bi dir
        In dir
        Dan tzwifel ghein
        Want ich ben dijn
        Ende niemens meer
        Dijns lidens pijn
        Doet mir so zeer
        Den tzijt
        Her lijt
        Ich dir ghemein
        Mijn seden vro verhueghen clein
        Mir hertzen daer du in allein
        Besloten bist ende bliven salt
        Al mochtic leven .M. jaer
        Dat saltu zeker vinden waer
        Dattu mich haes in dir ghewald
        Daer tzoe groetich di duzentfald
      
      
        Wat god bescert
        Met wille aenvanc
        Mi niet en dert
        In dijn bedwanc
        So si
        In mi
        Ende nicht en waen
        Dat ich di sal
        Verghessen yet
        Ich bin dijn al
        Ne twifels niet
        Mijn heil
        Es gheil
        An dir ghestaen
        Twi soudics connen avelaen
        Mijn hertze en can gheen vruecht ontfaen
        Of heil en si int dijn ghestalt
        Al mochtic leven .M. jaer
        Dat saltu zeker vinden waer
        Dattu mich haes in dir ghewald
        Daer tzoe groetich di duzentfald
      
      
        Lief beilde zoet
        Nu gheift mir vruecht
        Dijn blide moet
        Mich als verhuecht
        Vor das
        Ye was
        Of werden can
        Dies jondi crist
        Al heils ghewin
        Want waer du bist
        Daer es mijn zin
        Mine mach
        Gheen dach
        Vro commen an
        Ten si van dir wes vroylic dan
        Liever wijf ic nie ghewan
        Dan mach mi nummer werden hald
        Al mochtic leven .M. jaer
        Dat saltu zeker vinden waer
        Dattu mich haes in dir ghewald
        Daer tzoe groetich di duzentfald
      
    
  