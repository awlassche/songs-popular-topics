
    
      
        Ick wil verhoechgen mijnen sin,
        Ende laten overlijden
        Daer werelts vroechde ende al haer mijn.
        Tot Jhesum wil ic my tyden.
        Daer werelts vroechde ende al haer mijn.
        Tot Jhesum wil ic my tyden.
      
      
        Hy is myn troest, mijn toeverlaat,
        In alle mynen liden.
        Hi ist daer al myn sin toe staet,
        Hi doet myn hert verbliden.
        Hi ist daer al myn sin toe staet,
        Hi doet myn hert verbliden.
      
      
        Eens sjaers in mijnre jongher joecht,
        Doen dwaelde ic uuten paden.
        Maer Jhesus heeft met Sijnre doecht
        mijn sinnen nu beraden.
        Maer Jhesus heeft met Sijnre doecht
        mijn sinnen nu beraden.
      
      
        Sijn minne is soeter boven al
        Dengenen die see smaken.
        Soe wie wil gheven al om al,
        Die sel daertoe gheraken.
        Soe wie wil gheven al om al,
        Die sel daertoe gheraken.
      
      
        Vriheit is een edel schat;
        Die dien wel can bewaren,
        Sy leyt hem in den rechten pat,
        Hij en derf voer nyemant varen.
        Sy leyt hem in den rechten pat,
        Hij en derf voer nyemant varen.
      
      
        Sy sijn van herten ongheschickt,
        Die creaturen minnen.
        Maer diet al om Jhesus laet,
        Die sel veel vreeds ghewinnen.
        Maer diet al om Jhesus laet,
        Die sel veel vreeds ghewinnen.
      
      
        Conste ic my selfve wel uutgaen
        Ende alle dinck vergheten,
        Jhesus sel my soe wel ontfaen,
        Sijn min is onghemeten.
        Jhesus sel my soe wel ontfaen,
        Sijn min is onghemeten.
      
      
        Recht minlick is Sijn fyer ghelaet
        Ende Sijn ghenoechlick wesen.
        Hi is mijn troest, mijn toevaerlaet,
        Hi doet mijn hert ghenesen.
        Hi is mijn troest, mijn toevaerlaet,
        Hi doet mijn hert ghenesen.
      
      
        In Hem soe vind men al gheheel
        Soe wat men mach begheren.
        Hy is certeyn mijns hertsen greyn,
        Hi doet mijn hert verbliden.
        Hy is certeyn mijns hertsen greyn,
        Hi doet mijn hert verbliden.
      
      
        Suverlijck is Sijn claer aenschijn
        Boven hondert dusent sinnen.
        Sijn minne verblijt dat herte mijn,
        This recht dat ic Hem minne.
        Sijn minne verblijt dat herte mijn,
        This recht dat ic Hem minne.
      
      
        Trou is Hi, in alre noet,
        Sijn minnaers tot allen tijden.
        Hij staet hem by in alre noet
        Ende doetse seer verbliden.
        Hij staet hem by in alre noet
        Ende doetse seer verbliden.
      
      
        Vrienden ende maghen gaen hem oef
        Ende nemen die aertsche haven.
        Die werelt leent hem alleen een graft,
        Daer wort hi in begraven.
        Die werelt leent hem alleen een graft,
        Daer wort hi in begraven.
      
      
        Sijn minres vergheten hem haestelyck
        Ende kyesen schyer een ander.
        Mer Jhesus min duert ewelijck,
        Want Hi en doet gheen verander.
        Mer Jhesus min duert ewelijck,
        Want Hi en doet gheen verander.
      
    
  