
    
      
        IN mi seluen so wil ic gaen
        Ende Iesum leeren minnen
        Hi is die schoonste bouen al
        Hi staet in mine sinnen
      
      
        So wie Iesus minne draecht
        Die mach wel vrolijck wesen
        Hi is een roose wide ontdaen
        Voer alle die hem aen cleuen
      
      
        Hi is een roode roose root
        Ende minnelijc int aenscouwen
        Hi is mijn lief mijn minnekijn
        Hem wil ick sijn ghetrouwe.
      
      
        Hi is die schoonste die ic weet
        Waer vintmen sijns ghelijcke
        Willen wi ons herte tot hem keeren
        Hi sal ons maken rijcke.
      
      
        Hi is een heere bouen al
        Van hemel ende van eerden
        Willen wi ons seluen wte gaen
        Hi sal ons wel gheweerden
      
      
        O Iesu alder liefste heer
        Mocht ic ter minnen comen
        Ende mijn nature steruen leeren
        Het soude mi vele vromen.
      
      
        Sy moet nochtans verwonnen zijn
        Al sout haer grote pine sijn
        Sal si comen in bliscap groot
        Daer die Cherubinnen sijn
      
      
        Iesus is een fonteyne
        Wel hem die daer wt drincken
        Hi is so suyuer ende so reyne
        Een edel wijngaert rancke
      
      
        Hier om so wil ic blidelijc liden
        Ten wort hier mer een corte tijt
        Als ic come bi mijn soete lief
        Daer sal ic driuen groot iolijt
      
      
        Die bliscap is daer so groot
        Die eewelijck ghedueren sal
        Hier om laet ons de werelt versmaen
        Ende God minnen bouen al
      
      
        Die dit lieken heeft ghemaect
        God wilse in duechden sparen
        Ende brengense na dese corte tijt
        Al in der enghelen scharen
      
    
  