
    
      
        Als ic aensie die min van deser aerden,
        Tis niet danloch ende al bedroch!
        Sij is van gheenre waerden:
        Daerom ist guet dat ic mij keer
        Tot die min van Onsen Heer;
        Och, mocht my die ghewarden!
        Tot die min van Onsen Heer;
        Och, mocht my die ghewarden!
      
      
        Laet ons nu, al ghelijck, ons herte stueren
        Tot dat alrehooechste goet
        Mit reynre minnenpuere.
        Dat mach verblijden onsen moet,
        Ende smaken in ons herten soet
        Boven al die creaturen.
        Ende smaken in ons herten soet
        Boven al die creaturen.
      
      
        Een hert dat hem tot Jhesus' mynne ghevet,
        Ende gheen ander beldelijc  schijn
        Daer binnen in hem hevet,
        Tmach mit recht wel vrolijck sijn
        Sonder druckende ander pijn
        Mit blijscap altijt levet.
        Sonder druckende ander pijn
        Mit blijscap altijt levet.
      
      
        In Jhesus' min stadelijc te bliven,
        Dat is also groten dinc!
        Men mach des niet bescriven.
        Nie enich meerre gaef ontfinck
        Waen hij quam of waer hij ginck,
        Sij sijn mannen of wiven.
        Waen hij quam of waer hij ginck,
        Sij sijn mannen of wiven.
      
      
        Daer is gheen meerder vroechde op al aertrijcken,
        Dan dat eenpuer hertgen reyn
        Jhesum mint stadelijcke;
        Bij den balsaem ende greyn,
        Noch bijt gout, of duerbaer steyn
        En selmens niet ghelijken.
        Noch bijt gout, of duerbaer steyn
        En selmens niet ghelijken.
      
      
        Jhesus' mijn is also groot van waerden:
        Sij kan siel, hert, ende sin
        Opheffen van der aerden,
        Boven tchoor van Cherubin
        Tot die fonteyne van der min.
        Daerbij gheert te volherden.
        Tot die fonteyne van der min.
        Daerbij gheert te volherden.
      
      
        Soe gheert die siel mit Jhesu daer te blijven
        In dat soete Vaderlant,
        Daer vroechde is sonder kijven.
        Sij sijn inder minnen bant
        Die Jhesus hem daer maeckt becant,
        Die daer die vroechde driven.
        Die Jhesus hem daer maeckt becant,
        Die daer die vroechde driven.
      
      
        Die dit Aeltgen uut minnen heeft ghescreven,
        God stercke hem in der minnen sijn;
        Ende wil hem beyde gheven
        Dat sij comen sonder pijn
        Te aenschouwen Goeds aenschijn
        Mit Hem in vruechden te leven.
        Te aenschouwen Goeds aenschijn
        Mit Hem in vruechden te leven.
      
    
  