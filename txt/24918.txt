
    
      
        Neimt mir dan tzwifel dijn ghenede
        So sinc ic aerm man ghestede
        Waer tzo es mir dat leven goet
        Ich aen mich eighin gheil ghegheven
        Der liefster die ic ye ghesach
        Ende ich en can niet anders leven
        Dan huer ghenoucht die mijns vermach
        Dat bistu vrauwe die nacht ende dach
        Alleyn bist vast in minen moet
      
      
        Al ware die werelt mijn alleine
        Ende niet dijn gonst wat haddich dan
        Mi ware veul liever liefste reyne
        Das du mir gons das ich di gan
        Ende in wil nummer noch en can
        Dat anders si wes ghi mi doet
        Neimt mir dan tzwifel dijn ghenede
        So sinc ic aerm man ghestede
        Waer tzo es mir dat leven goet
      
      
        No hier no daer waer ich belende
        Ne vindic vruecht no troost no heil
        Ach ware des tzwivels vrou een hende
        Ende ich der hofen creighe een deil
        So ware mijn hertze in vruechden gheil
        Wes ich nu doe dats jeghen spoet
        Neimt mir dan tzwifel dijn ghenede
        So sinc ic aerm man ghestede
        Waer tzo es mir dat leven goet
      
      
        Minlich lieflich uut vercoren
        Vor al dat of de weerelt leift
        So lieve een wijf was nie gheboren
        Nochtan mi tzwifel danc ontgheift
        Hope mi al vergheten heift
        Ic roupe ghenaden beilde zoet
        Neimt mir dan tzwifel dijn ghenede
        So sinc ic aerm man ghestede
        Waer tzo es mir dat leven goet
      
    
  