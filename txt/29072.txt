
    
      
        Ghij dwaese menschen wats v opset.
        dat ghijt volck brinck in dolen.
        ghy verleytse vander heyligher kercken wet.
        van dapostolen ombesmet.
        ghy bringse int sviants net.
        me uwen valschen scholen
      
      
        Wegwerckers schoenlappers en permetiers.
        dat syn nv predicanten.
        prelaten dy bespot ghy en officiers.
        die dij kerck regeren hiers.
        ghy mesprijset dlicht des viers.
        voer beelden ende santen.
      
      
        Caluinum volchdy uwen capiteyn.
        ghy vremde nieu studenten.
        wat luther heeft ghescreuen groot en cleyn.
        dat gheloofde ghy certeyn.
        melanton hus alleyn.
        met hunnen adherenten.
      
      
        Ghy verlaet huysvrouwen en kinders cleen.
        en loopt van lande te lande.
        verherdt soe blyfdi als een steen
        in v dwaesheyt soe ic meen.
        v naket groot gheween.
        ende groote schande.
      
      
        Tes al broederlyck liefde dy ghij begheert.
        te doen uwen naesten eendrachtich.
        mij dunckt dat ghy daer [.] selue faelgeert.
        veel menschen ghy trompeert.
        goeds heylighen blasphemeert.
        men sieghet waerachtich.
      
      
        Ghy segt dat van menschen es ghestelt.
        den dienst der heyligher kercken.
        En dat dy papen comen om winnen ghelt.
        waer teghen ghy rebelt.
        en seer v sinnen quelt.
        ghy ghinget beeter wercken.
      
      
        Als dwase menschen hout ghyse sodt.
        die vasten en abstineren.
        om dat wy ons biechten aen papen bodt.
        tsacramente ghy bespot.
        ghy compt ints duuels cot.
        met uwen commeren.
      
      
        Der maghet maria spreeckt ghy smaet.
        en ghelyckse by ander vrouwen.
        der kercken valdeghy seer obstinaet.
        paus bisschop en legaet.
        van beuaert oft aflaet.
        en wildy ghy niet houwen.
      
      
        Oeck segt ghy dat ons ouders syn verdoempt.
        als dy syn ouerleden.
        En dat sy haer hebben deerlyck versoempt.
        al soe ghy v beroempt.
        papisten ghy ons noempt.
        vol van boesheden.
      
      
        Ic bid v broeders hoort myn vermaen.
        wyckt niet van daude paden.
        dy ons auders syn voerghegaen.
        van christus doot voertaen.
        sy hebben wel ghedaen.
        weest soe beraden.
      
      
        Broeders in christo hoert na myn leer.
        wt rechter charitaten.
        bouen al mindt christum onsen heer.
        soet synder moeder eer.
        synen heylighen suldy zeer
        bidden als aduocaten.
      
    
  