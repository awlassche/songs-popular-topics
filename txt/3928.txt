
    
      
        HEer Iesus liden ende sijn smerte
        Moet ic altoos gedachtich sijn
        Ende dragen altijt in mijn herte
        Want hi dat begeert van mi
        Hi is die liefste mijn
        Daer ick alleen troost op stelle
        Och anders en macht ooc niet sijn
        Wil ic salich hebben de siele mijn
      
      
        Ic wil mi gaen tot liden voegen
        Na dat ons heer op mi verhingt
        Die hem dair best in laet ghenoegen
        Is die wijste diemen vint
        Ick ben v lieue kint
        Dat ghi so seere bemint
        In liden sidy mi voer ghegaen
        Och mocht ic oock liden saen
      
      
        Och die mit herten wel conde versinnen
        Hoe salich dat hem liden is
        Hi sout met alder herten beminnen
        Hoe wel dat swaer te verdragen is
        Want hier cort is ons leuen
        Alle dinck sal ons begheuen
        Na liden coemt verbliden ghewis
        Alst hier willichlijc gheleden is.
      
      
        Hoe connen wi ghenoechte bedriuen
        Want ons die propheet Iob bescrijft
        Daer en is niet dan liden
        Hier in deser nederheyt
        Alle gheboerne van vrouwen
        Vol drucx ende vol rouwen
        Vol armoeden ende catiuicheyt
        Is onsen tijt voerby gheleyt
      
      
        Och die dit altoos hadde voer ooghen
        Hi soude wel leeren dooghen
        So wat hem ouer comen sal
        Hier beneden in dit aertsche dal
        Want liden hier sal ynden
        Den eewighen loon vinden.
        Na liden comet verbliden an
        So wel hem die hier liden can
      
      
        Sinte Augustinus seyde
        Die mi een vrage te voren leyde
        Wie die beste mensche ware
        Ic antwoerde hem voerware.
        Die meest lidens conde verdragen.
        Sonder croonen ende claghen
        Ende hem daer in cost reguleren
        Sonder eenich murmureren
      
    
  