
    
      
        MI verlanghet also seere
        Soete lief na v duecht
        Ende wat sultghi mi gheuen
        Daer ghi mi mede verhuecht
      
      
        Ick sal v ghiften gheuen
        Och edel siele mijn
        Mijn ghestadighe minne
        Die sal v wesen bi
      
      
        O minnelike heere
        V minne die is so soet
        Mochte mi die ghebueren
        Daer voer en kore ick niet alder werelt goet.
      
      
        Si sal v wel ghebueren
        Och edel siele mijn
        Wilt ghi nature steruen
        Al doer die minne van mi
      
      
        Och mijn nature te steruen
        Dat wort mi pine groot
        Nochtans sal si verwonnen wesen
        Doer uwe bitter doot.
      
      
        O siele wel lieue siele
        Wilt ghi nature steruen
        Ick salt v so wel loonen
        Al in mijns vaders erue
      
      
        O heere wel lieue heere
        Mocht ick v hulpe verweruen
        Nature is onbedwonghen
        Si wil den gheest bederuen
      
      
        O siele wel lieuwe siele
        Ten baet v nu gheen claghen
        Ghi moet v cruyce draghen
        Doer bosschen ende doer haghen
      
      
        O heere wel lieue heere
        Dit cruyce valt mi so swaer
        Ic en cant niet wel ghedraghen
        Heere God wilt mi bi staen
      
      
        Ick hebt voer v ghedragen
        Wel drie en dertich iaer
        Totten berch van oliueten
        Daer ic den doot aen sterf claer
      
      
        Nu wil ic gaen beghinnen
        Het moet gheleden sijn
        Ic bidde der maghet Maria
        Dat si mijn hulpe wil sijn.
      
      
        Nu laet ons Gode bidden
        Nu ende tot alder tijt.
        Dat wi hier namaels comen
        Al in dat eewich rijck.
      
    
  