
    
      
        REyn maechdeken / schoon / onbesmet /
        Ghi waert van edelen bloede
        Ghi woonde te Nazareth
        Ghesproten wt Iesses roede
        Voersien had v die vader wel
        Voersien had v die vader wel
        Dies daelde die engel Gabriel
        Met woorden snel / na gods beuel
      
      
        Ghegroet sijt edel maghet soet
        Van Gode wtuercoren
        Alleen doer v groote ootmoet
        Wert van v een kint gheboren
        De helle sal dies hebben nijt
        De helle sal dies hebben nijt
        Ende tvoerburch wortter bi verblijt
        Gebenedijt dies maget sijt
      
      
        Si sprac hoe sou dat geschien
        Ende wert versaecht in desen
        Si hadde groot wonder in dien
        Hoe dattet mochte wesen
        Dies hadde dit een dencken an
        Dies hadde dit een dencken an
        Want noyt erfsonde in haer quam
        Van eenich man / twas vreemde dan
      
      
        Het beliefde die hooghe drieuuldicheyt
        Voer alle beghins beghinnen
        Dat ghi doer v suyuerheyt
        Der engelen val sout verwinnen
        Ende versoenen tsondich leet
        Ende versoenen tsondich leet
        Dat Adam inden appel beet
        Wt liefde heet / si was bereet
      
      
        So sonder mans saet ter werelt quam
        Eua / eerst van Adame
        Alsoe God menschelijcke natuere aen nam
        In Marien suyuer lichame
        Si baerde Iesum onuersaecht
        Si baerde Iesum onuersaecht
        Ende bleef moeder ende maecht
        Wie dat beclaecht / het heeft gode also behaecht.
      
      
        Doe Maria haer kint aensach
        Heeft si hem minnelijc aen gebeden
        Corts daer na den achtsten dach
        Soe wert Iesus besneden
        Des vaders gramscap heeft si ghestaect
        Des vaders gramscap heeft si ghestaect
        Des menschen paeys heeft si ghemaect
        Simeon naect / is troost gedaect
      
      
        Dri coningen hebben dit verhoort
        Iesum si neerstich sochten
        Hoochlijc eerende rechteuoort
        Hem / offerande sij brochten
        Te Bethleem quamen si naer
        Te Bethleem quamen si naer
        Iaspar / Melchior / Balthasaer /
        Een sterre claer / beleydese daer
      
      
        Si anbaden den here menichfout
        Doende haer offerande
        Met myrre / wieroock / ende gout
        Ende keerden tot haren lande
        Mer doen Herodes dat vernam
        Mer doen Herodes dat vernam
        Daer na so menich onnosel lam
        In liden quam / wt nide gram
      
      
        Gloriose princesse soet
        Veriaecht van ons alle sneuen
        Int wterste weest ons behoet
        Daer onse siele sal beuen
        Opperste moeder excellent
        Opperste moeder excellent
        Weest onser sielen dan ontrent
        Int leste ent / schoon maget yent
      
    
  