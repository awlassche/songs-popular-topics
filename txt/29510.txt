
    
      
        Ic late hare gherne af slaen mijn hovet,
        Indien datse doch mijnre noet ghelovet,
        Si die mi vanden sinne rovet
        Metter treckender chiere die si mi toghet.
      
      
        Waer omme toendi mi dat ghelaet
        Daer ghi mi namaels met verslaet?
        Want alst met mi ter noet wert gaet,
        So drijfdi met mi uwe baraet.
      
      
        Ay, minne, u treken sijn te snel:
        Alse ghi toent een, so meende .I. el;
        Nu stappans suete, nu stappans fel:
        Bleefdi op een, soe daedi wel.
      
      
        U baraet dat es te staerc
        Hen die dienen in uwe paerc
        Ende altoe setten hare ghemarc
        Om te voldoene uus willen warc.
      
      
        Ghi versouft wise ende vroede
        Ende settse in menechfoldeghen moede;
        Alsi meest scinen buten spoede,
        Ghefdi hen uwe ghiften sonder hoede.
      
      
        Ghi sijt scalc ende goedertieren;
        Saecht alse een lam, ende onghehiere
        Alse onghetemde welde diere
        In die woustine, sonder maniere.
      
    
  