
    
      
        Is het een troost te weten dat zij vielen
        Voor recht en vrijheid en ons hoogste goed,
        En dat hun dood ons Volk weer zal bezielen
        Met nieuwe zekerheid en nieuwen moed?
      
      
        De zekerheid: Wij zullen dit niet dragen
        De heerschappij van hun verdoemde wet!
        Wij zijn verraden, wij zijn niet verslagen!
        Steeds sterker groeit alom het fel verzet!
      
      
        Wat baten muren en betonnen cellen
        Om te versmoren 't beste van ons land?
        Zij zijn de bron, die wateren doet wellen
        Tot stormvloed, bruisend buiten rand en band!
      
      
        Wat baat de moord aan al dit jonge leven?
        Zij dronken kort, maar diep, uit 's levens bron!
        Zij hebben door hun sterven meer gegeven
        Dan veler jaren som ons geven kon.
      
      
        Zij vielen naamloos; maar wat zijn hun namen?
        Zij zijn ons deel, zij zijn ons bloed, zij zijn ons zaad,
        Om deze korrels balt een vuist zich samen,
        In voor van bloed ontkiemt uit hen: de daad!
      
    
  