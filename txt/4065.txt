
    
      
        ICk drage dat liden verborghen
        Besloten in minen gront.
        Van tsauonts totten morghen
        Worde ick daer af ghewont
      
      
        Daer comt so menich versuchten
        Al wter herten mijn
        Waer sal ick henen vluchten
        Ten mach niet anders sijn.
      
      
        Ick had eenen vrient vercoren
        Ende nu en vinde icx niet
        Die vrienscap is verloren
        Ontrouwe is mi gheschiet
      
      
        Ick ben alleen in liden
        Och lacy ick ben alleen
        Hoe mach ick mi verbliden
        Der trouwen en vinde ic gheen
      
      
        O goede heere der heeren
        Wilt mi in staden staen
        Waer sal ic henen keeren
        Ick ben met druck beuaen.
      
      
        Och wat sal ich beghinnen
        Dat en weet ick waerlijck niet
        Al in mijn herte van binnen
        So lide ick swaer verdriet.
      
      
        Hier om heb ic mededoogen
        Met die in liden sijn
        Hebt altijt God voer ooghen
        Der menschen trou is cleyn.
      
      
        Och minne der creatueren
        Wat hebdy mi ghedaen
        Om v so moet ick trueren
        Ende weenen menigen traen
      
      
        Nochtans so wil ick hopen
        Ende maken eenen moet
        Sijn gratie staet altijt open.
        Het sal noch wesen goet.
      
      
        O moeder ende maghet
        Slaet doch v ooghen op my
        Mijn herte is seer versaghet
        Ick bid v staet mi bi.
      
    
  