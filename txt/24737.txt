
    
      
        Ghenaden lieve vrouwe mijn
        Vor al der werelt uut vercoren
        Midden in mire hertzen scrijn
        Liever wijf was nie gheboren
        Ic blive verloren
        Anich niet die hulden dijn
        Dijn wijflic scijn
        Can mi verdriven allen toren
        Das willic emmer vroilic zijn
      
      
        Mijn heil mijn troost mijns hertzen gaer
        Staet al an eene vrouwe goet
        Ic diene haer waerlic openbaer
        An haer so staet mijn zin mijn moet
        Gheen goet
        Coric daer voren weer vor waer
        Al mine jaer
        So blijfstu in mijns hertzen bloet
        So waer en das ich heinen vaer
      
      
        Hoe mochtic das avelaen
        Want mi en ghenoughet geen dijnc bas
        Dan haer te blivene onderdaen
        Ghedinct das ich des nye vergas
        Ghelooft mi das
        Hertze ende zin aenstu ghevaen
        Wes ich vermaen
        Mijn hertze nie so drouve en was
        Als ich di zie en si ghedaen
      
      
        Ghedinct des vrouwe in duechden rijch
        Das ich bem vaste in dijn bedwanc
        Up erde bestu mijn hemelrijch
        Dat doet mi vroilic maken zanc
        Sonder verganc
        Sal ic di dienen minnentlijch
        Want dijns ghelijch
        Ne vindic nemmermeer goddanc
        Des wilt ghenadich wesen mich
      
    
  