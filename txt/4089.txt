
    
      
        Kinder nu louet die maghet Marie
        Si heeft veruult die prophecie
        Si heeft eenen soon / si is maget Marie
        Dat wonder en geschiede ons nye
      
      
        Maria is een sterre schone
        Die ons verlicht al aen den throne
        Wie haer aenbedet hy heeft te lone
        Van Iesus kerst Marien sone
      
      
        Maria is een dagheraet
        Die voer der midder nacht op staet
        Wie haer aenbidt hi heeft aflaet
        Van alle sonderlijcke misdaet
      
      
        Maria is een triniteyt
        Si is moeder der ontfermherticheyt
        Sy is moeder ende reyne maghet
        Die onsen vader wel behaget.
      
      
        Maria is een roose sonder doren
        Die God tot sijnder moeder hadde wtuercoren
        Eer Iesus Christus was gheboren
        So was dese werelt al verloren
      
      
        Maria is een volle vloet
        Daer God aen nam vleesch ende bloet
        Dat sal ons allen wesen goet
        Nu dienen wij om deewich goet
      
      
        Heer Ioseph viel neder op sine knien
        Hy en conde dat wonder niet aen ghesien
        Daer kint al in die cribbe lach
        Hi wist wel dat Gods sone was
      
      
        Die enghelen songhen sanctus / sanctus
        Hier is die heylighe gheest int huys
        Gheboren van een ionge maecht
        Die alder werelt wel behaecht
      
      
        Sijt willecoem heer iongelinc
        Die ons van bouen is ghesint
        Dat is Iesus Marient kint
        Ende alder engelen coninck.
      
    
  