
    
      
        Kinder nv zijt allegader vroe
        Een nyeu iaer comt ons inne
        God die geuer ons geluc
        Daer met sijn hoechte minne
      
      
        Die hoge godheit sy gelooft
        Die van minnen hier neder quam
        En wert een clene kindekijn
        Ende ons natuere in hem nam
      
      
        Dit knechtken is soe ouer scone
        Men vint aen hem niet dat mesteet
        En quam noyt mensce op eertrike
        Die enige ontrouwe van hem weet
      
      
        Hy es die oueruloedige vloet
        Vol weelden euen rijcke
        Hy veruult met sijnder doeght
        Hemel ende eertrijke
      
      
        Hy es die velt bloeme ons gemeyne
        Ende dat suete hemels broot
        Daer met die heylige weertscap houden
        Die weelde is daer euen groot
      
      
        Dit es dat armste suete kindeken
        Het leedt van coude grooten noot
        En hadde noeyt soe vele gemacts
        Als in sijnder moeder scoot
      
      
        Dees edel scone iongelinc
        Sijn herte is vol minnen
        Hy suegdt in siere moeder scoot
        Der edelre coninginnen.
      
      
        Al dat inden hemel es
        En men inder weerelt vint
        Dat en waer al te achten niet
        En daet dat alder suetste kint
      
      
        Lof ende danc ende eeuwige eere
        Heb die hoige driuuldicheit
        Die ons den sone hier heeft gesonden
        Te dragen onse iammerlicheit
      
    
  