
    
      
        Nieuwe jaer in vruechden rijch
        Weinsic der liefster minnentlijch
        Met hertzen ende met zinne
        In haer ghewaldt so gevich mich
        Met gansen wille zekerlich
        Mijns hertzen keyserinne
        Du best mijns vruechts ghewinne
      
      
        Mijn liefste reine ghelooft mi das
        Want ich dijns waerlich nie vergas
        Noch blivic di ghestade
        Vor al dat es of ye ghewas
        Mijn herte en rustet niewer bas
        Dan in dire ghenade
        In trauwen vro ende spade
      
      
        Dit nieuwe zalich vroilic jaer
        Daertoe al die mi volghen naer
        Blivic in dire ghewalde
        So waer ic bin of hier of daer
        Mijn hertze die es di even naer
        Mijn vruecht ic van di halde
        Met minnentliker zalde
      
      
        Salich vroilich minlich wijf
        Du best al mijns leits verdrijf
        Hoe saltu mi dan laten
        In minnen mi ghestade blijf
        Ende acht up geen onsteidich kijf
        Ne wilt mi nummer haten
        Dune vints mi buten maten
      
    
  