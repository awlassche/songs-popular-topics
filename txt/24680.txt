
    
      
        O Jhesu heer,
        Verlicht mijn synnen,
        Tot uwer eer
        Laet my beghinnen
        5 Een zuete suver melody.
        Van Sint Agniet,
        U uutvercoren,
        Die anders niet
        En woude horen
        10 Dan sclechs van u haers herts ghecry.
      
      
        Gy waert haer syn,
        Al haer begheren.
        Sy droech u myn
        Mit groter eeren,
        15 Ghestadich was sy talre tijt,
        End suet van zeden
        End goedertieren.
        Het heeft wel reden
        In al manieren
        20 Dat sy nu mit u is verblijt.
      
      
        O maecht Agniet,
        O coninghinne,
        Ghegruet so siet
        Mit Jhesus mynne
        25 Veel meer dan hondert dusentfout,
        Die u vercoes
        Zeer mynnentlicke
        Om tsijn een roes
        In hemmelrijcke
        30 Int lant dat alle vruechd inhout.
      
      
        Gy sijt daer scoen,
        Zeer wonderlicke.
        Die hoechste throen
        Dat is u rijcke.
        35 Die enghelen sijn u dijnres daer.
        Gi sijt daer vrou
        Seer hoech verheven,
        Want gi ghetrou
        Waert in u leven
        40 Ju brugom Jhesu openbaer.
      
      
        Een jonghelinc
        U seer begheerde.
        Sijn hert verghinc,
        Hem docht, tverteerde,
        45 Want gi zeer waert in sijn ghedacht.
        Sijn goet was veel,
        Hi u aensochte.
        Mer wat juweel
        Dat hi u brochte,
        50 Twas al versmayt end nijt gheacht.
      
      
        Want Jhesus myn
        Had u bevanghen.
        Ju hert, u syn
        Had groot verlanghen
        55 Bi hem te wesen ewelijc.
        Der werrelts vruechd
        Gi weynich achte.
        Gi waert verhuechd
        In u ghedachte
        60 Mit Jhesus mynne gracelijc.
      
      
        Gi waert oec eel,
        Van aenscijn scoenne,
        Mer scoenre veel
        Na tscrifts betone
        65 Van goet gheloef int hert bereyt.
        O suver roes,
        dat licht u dede
        Die u vercoes
        tot sinen vrede
        70 Van deser werrelts ydelheyt.
      
      
        O jonghe hert,
        O gulden lely,
        Gi leet groot smert
        End zwaer martely
        75 Als gi waert out licht dertien jaer.
        Gi waert zeer bout,
        Gi leet uut mynnen.
        Noch pijn noch gout
        En mocht verwinnen
        80 U brugoms myn, dat is doch claer.
      
      
        O lief Agniet,
        O suver herte,
        Al u verdriet,
        U grote smerte,
        85 Seer wel gi leet end vromelijc.
        Hier om gi sijt
        In dusent vruechden
        End zeer verblijt
        Van al u duechden
        90 Die gi ye deedt op eertrijc.
      
      
        O reyne maecht,
        O suver bloem,
        Mit recht gi draecht
        Nu vrolic roem
        95 Bi Jhesum Cristum talre tijt.
        Gi hebt ontfaen
        Die hoechsten throen.
        Noch son noch maen
        En is so scoen
        100 Nu nerghent na als gi nu sijt.
      
      
        O wijs, o scoen
        Van uwe duechden,
        Der maechden throen
        Heeft grote vruechden
        105 End is verblijt zeer mynnentlijc.
        Ju croen blenct seer
        End u sampielen,
        Ju aenscijn meer,
        Dus sijn die zielen
        110 Verblijt van u ontsprekelijc.
      
      
        Mit recht een lam,
        Dat is u teyken,
        Want Jhesus vlam
        Had u ontsteken
        115 Mit myn, mit goedertierenheyt.
        O coninghin,
        O Jhesus boele,
        Ic bid u myn,
        O scoen fyole,
        120 Vercrijcht my mit oetmoedicheyt.
      
      
        Ic hoep gi sijt
        Also vercoren,
        Bid gij hem ijt,
        Hi sel u horen
        125 Aldaer en is gheen twifel aen.
        Nu lieve maecht,
        Wilt mijns ontfermen
        Ic bid u draecht
        Voer hem mijn karmen
        130 End wilt my trouwelic bistaen.
      
      
        O suver bruyt,
        Hoert mijn ghebeden
        End mijn gheluyt
        Tot allen steden
        135 Na uwe goedertierenheyt.
        Ic heb misdaen
        Al boven maten,
        My seer ontgaen,
        Coemt my te baten
        140 In myne arme cranckicheyt.
      
      
        Ic bid u seer,
        O troesterinne,
        Dat gi den heer
        Uut rechter mynne
        145 Seer neerstich bidden wilt voer my,
        Om tsijn verlost
        Van al mijn sonden
        End wel ghetroest
        Mit sinen wonden
        150 End so van heen Mach varen vry .
      
      
        O suet end wijs
        Der creaturen,
        Int paradijs
        Tot alre uren,
        155 Gi draecht nu prijs end frisschen moet.
        O lief Agniet,
        Helpt my te comen
        Uut dit verdriet
        Onder die bloemen,
        160 Daer gi nu machtich sijt end groet.
      
      
        O edel end reyn,
        Gi drinct mit vruechden
        Van die fonteyn,
        Daer alle duechden
        165 Uut vloeyen als uut haer beghin
        Dat is die heer
        Van tewich leven,
        Die u nu seer
        Daer heeft verheven
        170 End scoen verciert als sijn vreendin.
      
      
        Och suver maecht,
        Mocht ic aenscouwen
        Hoe gi nu draecht
        Die croen van gouwen,
        175 Die ju die coninc heeft ghedaen
        Int lant bevaen
        Mit gulden bomen
        Die sterren, maen,
        Mit haren bloemen
        180 End oec die son te boven gaen.
      
      
        O duerber steen,
        Mocht ic daer comen
        End oec aensien
        Die crans van bloemen
        185 Die gi uut reynicheyt daer draecht
        Ic sou dan bly
        End vrolic wesen,
        Want ic waer vry
        Van allen vresen,
        190 Daer ic nu mede bin versaecht.
      
      
        Nu lief Agniet,
        Hoert mijn begheren.
        Ic bid aensiet
        Mit groter eeren
        195 So wie dees ymmen singt of leest.
        Als hi sel gaen
        Voert recht daer boven,
        Wilt hem bistaen
        Na sijn behoeven,
        200 So dat in vreden coemt sijn gheest.
      
      
        Lof sy den heer
        Tot allen tiden,
        Die ons hier neer
        Wil seer verbliden
        205 Mit hem end u, o suver maecht.
        End alst gheeft tijt
        Van heen te liden
        Dat wi verblijt
        Dan moghen riden
        210 Int lant daer nyemant is versaecht.
      
    
  