
    
      
        Onder allen vrouwen vijnt men gheen
        Mijns liefs ghelijck.
        Och mocht my heyl van Haer schyen,
        Soe waer ic vrolic ewelijc!
        O edel Schoen, int hemels throon
        draechstu die croon, van gouden fijn:
        Dijn dienre wil ic sijn!
      
      
        O, ghepeyns van Haer heeft my bevanghen!
        Van Haer doechden wil ic scriven,
        Mit recht mach my nae Haer verlanghen.
        Graci heeft Sy, boven alle wiven,
        Enghel Gabriel,
        doe hij brocht snel die boetscap fijn:
        Dijn dienre wil ic sijn!
      
      
        Alre bloemen Spieghelglas:
        Uut Dij soe sproot een edel greyn,
        Die beste vrucht die ye was,
        Hadstu bevaen in Dij certeyn.
        O edel Goet, o balsem Soet,
        Du geefste moet dat herte mijn:
        Dijn dienre wil ic sijn!
      
      
        Lichter dan die sterren al,
        Schijnt ons die son int openbaer;
        Noch claere is Sij sonder ghetal:
        Dat doet die Schrift ons wel ghewaer.
        O grote Licht, dat niet en sicht,
        an Dij soe hicht ic myn termijn:
        Dijn dienre wil ic sijn!
      
      
        Lelij wit, reyn sonder smit,
        Gheen beter bloem men ye en vant,
        Want Ghij stadich sit, voer ons bidt;
        Des moet wij allen sijn becant
        Ende dancken U seer, mit grooter gheer,
        mit Onsen Heer U kijndekijn:
        U dienre wil ic sijn!
      
      
        Arke van Noe, o kostel Vat
        Van onsen alre behoudenisse!
        Doer Dij hebben wij vercreghen te bat
        Dat onse scult vergouden is.
        O onse Hoep, tot Dij ic loop,
        'ghenade!' ic roep, schoen Vrouwe
        Mijn:Dijn dienre wil ic sijn!
      
      
        Riker Vrou, wilt niet vergheten
        U arme dienre in sijn noot;
        Want ic myn tijt heb qualijc versleten
        Des mach ic claghen jammer groot.
        Vol van ghenaden, staet my in staden,
        wilt my ontladen van allenpijn:
        Dijn dienre wil ic sijn!
      
      
        Te recht is Dij groot lof bereijt,
        Schoen Koningine van allen rijken:
        Want Du hebste in Dijn scoot gheleyt
        Die al die werelt niet en mach begrijpen.
        O soet van smake, laet Dij ghenaken,
        die dit maken, een cranselijn:
        Dijn dienre wil ic sijn!
      
    
  