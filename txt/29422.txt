
    
      
        Och hoe vindich my ghestelt
        en ghequelt
        met cupidoos schichten vierych
        die dwinghen my met ghewelt
        tsy v vertelt
        naer die liefde seer manierych
      
      
        Zy heeft twee bruyn ooskens claer
        het is waer
        en seer gratyeus beseuen
        mocht ick met vruechden menich jaer
        syn met haer
        soo sauden wy met vruchden leuen
      
      
        schoon maechdeken onuersaecht
        Ick beclaecht
        Och v dus langhe te deruen
        want ghy my bouen al behaecht
        schoone maecht
        Laet my toch eens troost verweruen
      
      
        Amoureus mondeken root
        het is noot
        wilt u lief commen ter baten
        die om u is in lyden groot
        lief mingoot
        en wilt hem nimmermeer laten
      
      
        want wat isser meerder vreucht
        suver ieucht
        dan met syn soete lief te paeren
        daeromme doet hem toch deucht
        want ghy muecht
        wilt blidelyc met hem vergaeren
      
      
        Schoon lief of ghy waert vergaert
        en ghepaert
        en met een andere verheuen
        ghy sout dicmaels syn beswaert
        tsy u verclaert
        o v soete lief te ancleuen
      
      
        schuudt qua nyders tonghens raet
        sy zyn quat
        en wilt u alderliefste trauwen
        die u best te synnen staet
        lief delicaet
        voorwaer ten sal u v ! niet berauwen
      
      
        Oorlof liefste lief eerbaer
        nempt dit naer
        en wilt op gheen ander dincken
        dan op v liefste lief een paer
        sonder vaer
        en wilt hem u traucken schincken
      
    
  