
    
      
        Wel op elc zondich si bereit
        Der einentliker triniteit
        Tze love alre ghenaden
        Die zonne ons gaer betughet haet
        Dat ons de dach vor handen staet
        Nu moet ons god beraden
        Uut scanden ende uut scaden
      
      
        Berch en dal bosch en wald
        Das haet dier zonnen menichfald
        Verchiert mildelike
        O here dor dine bitter doot
        Besceermt ons uut alre noot
        In desen erdschen slike
        Nu ende eewelike
      
      
        Dat werde cruus daer ghi an hinct
        Als ghi vor ons de doot ontfinct
        Dat si in onse gheleide
        Vor al meskief up desen dach
        Ende vor al dat ons deren mach
        Dijn gracie ons bevreide
        Ende dijn ontfaermichede
      
      
        Dijn wonden .v. ghebenedijt
        Besceerme ons here in alre tijt
        Om dat adaem mesdede
        U helighe lijf dat gaefdi daer
        Om ons te zine exempelaer
        Nu hoor dan onse ghebede
        Dor dijn ghenadichede pater noster
      
      
        O gods vercoren zant julien
        Wilt ons een goet hosteil verzien
        Daer men ons tonse gheve
        Ende neimt ons so in u bestier
        Dat ons elc mensche wel antier
        Ende niemen an ons sneve
        Maer elc met vreden leve
      
      
        O ysemas nu ons bewaer
        Vor rover ende vor mordenaer
        Te lande ende ooc in strome
        So wie na onsen inder staen
        Dat sijs met minnen avelaen
        Ende dat ons niet an come
        Ten si der zielen vrome
      
    
  