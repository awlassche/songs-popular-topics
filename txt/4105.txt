
    
      
        DAt Adam inden appel beet
        Dat mach ons allen wel wesen leet
        Want bi dien in pine wreet
        Ghebrocht sijn groot en cleene
        Eua ghi deet ons cranc bescheet
        
          Eylaes
        
        Dat ghi ons bracht in weene
      
      
        Tsij ghelooft ghi tserpent seer fel
        Dat ghi den woerde Gods waert soe rebel.
        Doende Adam sulc een ghequel
        Tghebot heeft hi ghebroken
        Dijn troost het dede dit opstel
        
          Eylaes
        
        Het wort op ons ghewroken
      
      
        Die gramscap Gods in toorne swaer
        Sloot den hemel vijf. M. iaer
        Des laghen lange int misbaer
        Die oude vaders in liden
        Wachtende een kindeken claer
        
          Eylaes
        
        Dwelck datse soude verbliden.
      
      
        Het hoochste mysterie heeft dat versien
        Dies daelde denghelijc engien
        Ghegroet sijt Maria / in wien
        Veel gratien sijn gheresen
        Groot wonder hadt ghi in dien
        
          Eylaes
        
        Ende wert versaecht mids desen
      
      
        Gabriel sprac sijt onuersaecht
        Ghi hebt den vader so behaecht
        Hi wil dat ghi gods sone draecht
        De heylige geest sal v omgorden
        Doert volmaect consent deser suuer maecht
        
          Onbeclaecht
        
        Dwoert is vleesch gheworden
      
      
        Maria sijnde onbeswaert
        In duechden alder meest vermaert
        Het duyster der hellen heeft sy verclaert
        Sonder wee oft sonder pijn
        Heeft si god ende mensch gebaert
        
          Verclaert
        
        Der sielen medicijn.
      
      
        Van sonden bleef si onbesmet
        Ende woonende te Nazareth
        Gheboren wter ioetscher wet
        Moeder ende maghet vercoren
        En ware niet v kindeken net
        
          Eylaes
        
        Wij waren verloren
      
      
        Nu bidden wi dese maget goet
        Die Adams sonde heeft gheboet
        So dat haer volmaecte oetmoet
        Ons verloste al ghemeyne
        Doert storten vant onnosel bloet
        
          Eylaes
        
        Van haer kindeken cleyne.
      
    
  