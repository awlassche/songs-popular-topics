
    
      
        Een droevich en jammer scheyden
        Is t'Geertruydenberch gheschiet,
        Doen Wolven by schapen weyden:
        Ten cost langher dueren niet,
        Deur der Wolven practijcken
        Mosten de Herders wijcken,
        Die Schapen hier ende daer
        Verstroijden desghelijcken,
        O Godt wilt laten blijcken
        Dat ghy syt t'hooft van haer.
      
      
        O opperste hooft verheven
        Wilt die Schapen nu bystaen,
        Die noch met suchten en beven
        In Egipten weyden gaen:
        Door distelen en bramen
        Wiltse weder versamen
        In een weije wel vruchtbaer,
        En Pharao beschamen
        Die haer alle te samen:
        Valt hart, wreet ende swaer.
      
      
        Wilt oock die verstroijde lichten
        Alsoo ghy die Wijsen deet,
        Blijven in haer ghesichten:
        In droeffheyt en oock in vreet,
        Soo ghy d'Enghelen stelde
        By d'Herders op den velde
        Die u glorie seer soet
        En heerlijcheyt vertelden,
        Daer in hem die tijt quelde
        Herodes seer verwoet.
      
      
        Sijnen bloetgierighen toren
        Die en is niet al ghedaen,
        Want hy sou geerne als voren
        Die onschuldighe dootslaen,
        Cost hy haer slechs betrapen:
        Maer wacht u wel ghy Schapen
        Voor den Wolff loos ende vals,
        Die door sijn boose knapen
        Heeft moordadich met wapen
        d'Herder ghebracht om hals.
      
      
        Noch sijnse niet al verslonden
        Godt stiert sijn Edel saet voort:
        Heeft hem in Breda ghesonden
        Tot een Herder om zijn woort:
        En Schapen te bevrijden,
        En die daer te bestrijden:
        Die haer haest hadde gheschent,
        Dus wilt met groot verblijden
        Godt loven t'allen tijdent
        Die dees gratie sent.
      
      
        Wilts oock eer en danck bewijsen
        Al die daer waren ontrent,
        T'hooft was Maurits weert om prijsen
        Den gheboren Prince jent,
        Hohenlo den Graeff eele,
        Oock Nassauwen met vele
        Capiteynen vroom bekant,
        En die sonder gheschele
        Het Schip brocht int Castele
        Met torff en volck vailljant.
      
      
        De vyant heeft dit vernomen;
        Carel van Mansvelt synde gram
        Is met een armaed' ghecomen
        Voor die schansse van Noortdam,
        Dwelck syn volck meest beschreyden,
        Grobbendonck weeck Ter-Heyden
        Off in die Schansse daer an,
        Daer hy oock uyt most scheyden:
        Maurits quam indie weyden
        En lichte hem daer van.
      
      
        Noch is den Prince der vromen
        Met syn heyrcracht triomphant:
        Binnen Steenberghen ghecomen,
        Schansschen oock in gelderlandt;
        En Sutphen daerbeneven
        Is gheen vyant ghebleven,
        Die van Deventer wel wijs:
        Hebbent oock opghegheven
        Behouden goet en d'leven
        Godt sy loff eer en prijs.
      
      
        Daer nae heeft hy hem begheven
        By Graeff Wilhelm vroom int werck,
        En den vyant daer verdreven
        Uut veel Schanschen hooch en sterck,
        Comende heeft verslagen:
        Die op de Velu laghen
        Te Peert al onder de voet
        Om Knodsenborch te plaghen,
        Dit gaff Godt tot behaghen
        Den Prince wel ghemoet.
      
      
        Godt heeft door synen arm krachtich
        Noch gevoert den vromen Helt,
        Dat hy is gheworden machtich
        Hulst en tlant Waes met ghewelt
        Nae Nimmeghen ghevaren:
        Daer hy sonder beswaren
        Met veraccoordeerde fijn,
        Godt wil hem voorts bewaren
        In toecomende Jaren
        Laten soo spoedich syn.
      
      
        Voorspoet is weder begonnen
        Tot Godts lof en s'Princen want:
        Steenwijck heeft hy doen gewonnen
        En Coevoerden sterck gheplant,
        Die ghespreyt hadden netten:
        Om t'selve te ontsetten
        Werden dapper aengheroert,
        Eer sy diet haer beletten
        En die Godts woort en Wetten
        In Bels plaetsen invoert.
      
      
        Den winter ghepasseert zijnde
        Doenmen drie-tneghentich schreef,
        d'Excelentie verschijnde
        t'Geertenberch wonder bedreeff,
        Met Hohenloo beleghen
        Die Schans seer haest vercregen:
        Die Stadt hieldet noch seer vast,
        Mansvelt quam daer teghen:
        Maer den Prins onversleghen
        Had op zijn compst ghepast.
      
      
        Den vyant lach daer gheweldich
        Tontsetten dorfd' noyt bestaen,
        D'ander mosten treurich scheldich
        d'Stadt verlaten daer uut gaan:
        Met t'geweer t'haren Lijven
        Haer vendels mosten blijven
        Aen dat eel Nassauwen bloet,
        Looft Godt Mans ende Wijven:
        Eertse die d'werck hier drijven
        Als instrumenten goet.
      
      
        Die blijschap dient te verhalen
        Die daer schiede int ghemeyn,
        Lovende Godt in veel talen
        Die vroom Borgers groot en cleyn,
        Die daer weder in quamen
        Spraken nae trechts betamen
        Met grooten verheuchden gheest:
        Wilcom broeders by namen
        Godt loff die brengt te samen
        Die verstroyt sijn gheweest.
      
      
        Siet hoe Godt straft die vergheten:
        Sijn woort en heylighen naem,
        Mansvelt wou t'Crevekeur eten
        Eer Prins Maurits creech de faem,
        Listich ginck hijt becruypen
        En meyndet op te suypen:
        Met syn groff gheschut seer ras,
        Maer hy ginck daer van druypen:
        Den selven wech insluypen
        Van daer hij comen was.
      
      
        Groote victorijen schoone
        Gheeft Godt den Prince vermaert,
        Hy en spaert niet zijns persoone:
        D'werck hevet gheopenbaert,
        Gheen moeyten hem vernoeijen
        Soomen hem noch sach spoeijen:
        Nae Coevoerden lanck benout,
        Godt loff diet gaff ten goeijen:
        Want sonder slach te moeijen
        Weeck den vyant verflout.
      
      
        Schantlijck is hij daer gheweecken
        Prins Maurits vroom wijs bedacht:
        Is de winning naegestreken
        Van Groeninghen sterck gheacht
        Onwinbaer soo sy meende,
        Godt haren trots vercleende
        Ende gaff Nassauwen cracht,
        Auwerzeel dat beweende,
        Groeninghen Godt verleende
        Oock in Prins Maurits macht.
      
      
        God bleeck noch sijn wonder wercken
        Door dat Nassauwen bloet eel,
        Hier grootelick tot s'Lants verstercken
        En des vyants achterdeel,
        Doen den Prince cloeckmoedich,
        Met Graven Heeren goedich
        Binnen Geertrudenberch quamp,
        Met t'Crijchsvolck overvloedich
        En van daer seer voorspoedich
        Nae Turnhout den tocht namp.
      
      
        Daerontrent ghecomen sijnde
        Den vyant werdet ghewaer,
        Te vertrecken hy hem pijnde:
        Prins Maurits die volchde naer
        Seer dapperlijck merceerden
        Op T'hieler-Hey hem keerden,
        Den Waracx sach gheen verhael,
        Hohenloo den onverveerden
        Graeff Solms met haer troep peerden
        Treften den generael.
      
      
        Nassaus Heeren en Collonellen,
        Capiteyns en ons crijchsvolck goet
        Sachmen oock aent vechten stellen
        Met een vroom en cloeck ghemoet,
        Twee duysent daer neer vielen
        Die reste sachmen knielen:
        Roepende met luyder stem,
        O geus spaert onse sielen:
        Siet hoe laet Godt vernielen
        Die strijden teghens hem.
      
      
        Noch vierhondert daer ghevanghen,
        Achtendertich vendels met
        Die inden HAECH op d'Sael hanghen,
        Met een Ruyters vaen Cornet,
        Tot deser landen glori
        En eeuwighe memori,
        Turnhouts Slot door t'schieten bloot
        Gaft op (leest die Histori,)
        Looft Godt van dees victori
        En sijn weldaden groot.
      
      
        Maurits door Gods ghenaden
        Kreech noch int merceren sterck:
        Die Stadt Alpen sonder schaden,
        Corts daer nae die Stadt Rhijnberck,
        Oock Muers ende Grol mede,
        Brevoirt die stercke Stede
        Namp hy met ghewelder hant,
        Otmars, Old'zeel, Enschede,
        Linghen en brocht in vrede
        T'heel Overijssel Landt.
      
      
        Looft Godt, singt, schrijft in Chronijcken,
        Dat Prins Maurits soo subijt
        Met ghewelt en crijchs practijcken:
        Dese Steden heeft bevrijt,
        Met haer Casteelen meere,,
        Liepen uut schanschen veere
        Vreesende t'Nassauwen saet,
        Een vroom Prins graeff en Heere
        Naest God, gheeft hem die eere:
        En deser Landen Raet.
      
      
        Doent met Linghen soo wel eynden
        Den vyant zijnde ontstelt,
        Grobbendonck, Barlotte meynden
        Met verraet ende ghewelt:
        Geertrudenberch te strijcken,
        Berch-op-Zoom desghelijcken,
        Maer God heeft voor haer ghewaeckt:
        Want sy moesten weer wijcken
        En haer valsche practijcken
        Heeft hy tot niet ghemaeckt.
      
      
        God die dit al heeft ghegheven:
        En dat eel Nassauwen bloet
        Soo victorieus verheven
        Neem hem voorts in sijn behoet,
        Met al dees Lants Staten
        En die om eer te vaten
        Ghewillich gaen totten strijt,
        Oock die vroom ondersaten
        Wil Godt comen te baten
        T'sijnder eer, t'slants proffijt.
      
      
        O PRINCE GODT wilt vermeeren
        En stercken, dat Edel zaet
        Van Vorsten, Princen en Heeren,
        Die u Schapen vroech en laet:
        Hier hebben voor-ghestanden
        En noch als den vaelianden
        Wederstaen den Wolff verwoet,
        Met alle die vyanden
        Van dese Nederlanden
        En t'vals Babels ghebroet.
      
    
  