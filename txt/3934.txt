
    
      
        DIe sinen voet set in eenen doren
        Ende nochtans wel weet te voren
        Dat hem droefheyt sal brengen inne
        Coemt hem daer af liden oft thoren
        Men claecht hem veel te minne e ro minne.
      
      
        Hier om mijn vrienden voersiet v wel
        Wacht v van dese doornen fel
        Der werelt / en haer bedriegen
        Si en leert v nyet dan svyant spel
        Haer waerheyt is al lieghen
      
      
        Inden doren sette ic minen voet
        Als ic eerst dede het dochte my goet
        Dat moet ic nu besueren
        Had ic mijn ioncheyt wel behoet
        So waer ic nu vry van trueren
      
      
        Wien sal ic clagen mijn verdriet
        Het is mijn schult en anders niet
        Ick moet alleene draghen
        Al wat ghi doet v wel voersiet
        So en hebdy na gheen clagen.
      
      
        Der werelt vruechde en is nyet dan wint
        Wie haer begheert die maect si blint
        Dat soete doet si versueren
        Vanden man maect si een kint
        Sy loont met eewich trueren
      
      
        Die nu sijn herte ter werelt gheeft
        Ende nae die ghenoechte sijnder sinnen leeft
        Die blijft ongherust van binnen.
        Ten is geen wonder dat hi sneeft
        Hi en is niet inder minnen
      
      
        Keert vander werelt eert is te laet
        Keert v ter duechden dats minen raet
        In God stelt v betrouwen
        Eer opter duym de clincke slaet
        Ten sal v niet berouwen
      
      
        Dus singe ic als ic dede te voren
        Wacht v van desen fellen doren
        Der werelt / ende haer begheeren
        Sij worden al bi haer verloren
        Die hen tot haerwaert keeren
      
    
  