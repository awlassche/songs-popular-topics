
    
      
        Wilt nu tsaem vreucht bedrijven
        Ghy steden in Hollandt,
        In Zeelant, Mannen en Wijven,
        Bedrijft vreucht aen elcken cant,
        Ter eeren den Prince verheven
        Sijn huysvrou Edel vermaert,
        Dat God gratie heeft ghegheven
        En trouwelijck bewaert.
      
      
        Ten Briel is sy ghecomen
        Al met triumphe groot,
        Dat hebben die burghers vernomen
        Men schoot soo menighen schoot
        Tot des Prins t'sijner vromen,
        Men nam haer byder hant
        Men hiet haer wellecomen
        Al in des Princen lant.
      
      
        Als den Prins dat heeft vernomen,
        Van herten was hy verblijt,
        Hy voer al sonder schromen,
        Naer den Briel seer subijt,
        Nae haer was syn verlanghen,
        Den Edelen Prince goet
        Hy heeft sijn Bruydt ontfanghen,
        En vriendelijck ghegroet.
      
      
        Men sach doen vreucht oorboren
        Ten Briel ick seght u plat,
        Tromlen en trompetten mochtmen hooren
        Op het hooft en inde stadt,
        T'gheschut wert los gheschooten
        Ter eeren den bruydt minjoot,
        Ten heeft haer niet verdrooten
        Te schieten soo menighen schoot.
      
      
        Als sy binnen is ghecomen,
        Die jonckvrou reyn ghemaniert
        Elck hiet haer wellecomen,
        Vreucht werter ghehantiert,
        Op den Toren sachmen vyeren
        Deur die stadt nacht end dach,
        Met lieflijcke manieren
        Men hoorde daer gheen gheclach.
      
      
        Van daer is sy ghetoghen,
        Na Dort al metter spoet,
        Alsomen sach voor ooghen,
        God die heeftse behoet,
        Trompetten ende Claroenen
        Gaven daer groot gheluyt,
        Elck een sachmen daer spoeyen
        Om te eeren des Princen Bruyt.
      
      
        Die van Dort cloeck van aerde
        Waren seer haest bedacht,
        Want sy gheen costen spaerden
        Maer hebben de Bruyt verwacht,
        De schutters sachmen treden
        Met vaendels wijt ontdaen,
        Coragieus van seden
        Om de Bruyt te ontfaen.
      
      
        De Borghers met verlanghen
        Liepen daer buyten de poort
        Om de Bruyt eerlijck t'ontfanghen
        Tgheschut wert daer ghehoort,
        Men sach pecktonnen branden,
        Door die stadt hier en daer,
        Alle die Papisten ter schanden
        Ter eeren den Prins eerbaer.
      
      
        De Heeren vander stede
        Schout, Schepenen wel ghemoet,
        Burghemeesters en schutters mede
        Die quamen haer int ghemoet,
        Met vaendels wijt ontloken,
        Seer lustich triumphant,
        End hebben seer vriendelijck ghesproken,
        Weest willecom in Hollant.
      
      
        Dus wilt doch vreucht hantieren
        Ghy steden aen elcken cant,
        En wilt doch vrolijck vyeren
        Ter eeren den Prins valliant,
        Danckende God verheven
        Van dat Babel soo wert verstoort
        En dat hy ons heeft ghegheven
        Sijn heylighe Godlijcke woort.
      
      
        Ghy meucht u wel verblijden,
        Ghy steden hoogh vermaert
        Want noyt tot gheenen tijden
        En waert ghy so bewaert,
        Met sulcken Edelen Heere
        End een Princes seer goet
        Want sy beyde voor Christus leere
        Willen waghen lijf end goet.
      
      
        Laet ons den Heere dancken
        Ghy Menschen groot en cleyn,
        Hy sterckt ons arme crancken
        Alsmen mocht sien ghemeyn,
        Te Leyden voor die stede,
        Was den vyant heel verbaest,
        Ende t'Alckmaer oock mede.
        Daer ruymden hy metter haest.
      
      
        Oorlof Princeslijcke Heeren
        Wilt dit in danck ontfaen
        Den Prins van Orangien ter eeren,
        So is dit Liet ghedaen,
        Met sijn Princesse verheven
        Godt spaertse beyde ghesont
        En wilse lang laten leven
        Bid ick uut ts'hertsen gront.
      
    
  