
    
      
        Ick weet een suuerlike
        Gheen schoonder niet en leeft
        Sy woont in hemelrike
        In weelden dat sy leeft
        Wie dat haer liefde heeft
        En dienen haer met trouwen
        Die schoonste bouen alle vrouwen
        Die haer dienaren niet en begheeft
      
      
        Twee vriendelike oochskens draecht si
        In alle haers dienaers noot
        Daer mede so veriaecht si
        Och allen tegenspoet
        Och edel maghet soet
        Wilt doch mijnder ontfermen
        Als ick sal moeten steruen
        Troost mi in alder noot.
      
      
        Ick en conde niet vergheten
        Haer groote ootmoedicheyt
        Ten waer niet wt te spreken
        Haer suyuer reynicheyt.
        En ick weet wel hoe si heyt
        Die mijn hertken heeft beuangen
        Na haer staet al mijn verlangen
        Tot inder eewicheyt
      
      
        Wt Dauids geslachte geboren
        Vander eewicheyt voersien
        Wt alle maechdekens vercoren
        Wat lof / wat eer mocht ic haer bien
        O Maria maget puere
        Propheten van goeden leuen
        Die hebben van v ghescreuen
        So menighe schoon figuere.
      
      
        O alder schoonste druyue
        Noyt wijn soe soet men vant
        Reyn tacken van olyuen
        O duyue die v ghewan
        Die wter arcken quam
        Prijs hebt ghi ons verworuen
        Hi is voer ons ghestoruen
        Die ons dit leuen gan
      
      
        Schoon bloeyende Aarons roede
        Reyn maechdelike greyn
        Fonteyne der minnen vloede
        Al in des hemels pleyn
        Rust ghi altijt certeyn
        So wilt toch voer mi spreken
        Als mi mijn herte sal breken
        V dienaer wil ick sijn.
      
      
        Reyn balsen gaerde gepresen
        Ghi riect als nardus soet
        Want ghi cont ghenesen
        Des sondaers wonden groot
        Al waren sij totter doot
        Als hi die sonden wil laten
        Soet bpouen honich raten
        Sijt ghi des sondaers troost.
      
      
        O Sara schoonste vrouwe
        Wiens ghelijc men noyt en vant
        Ick bid v op rechter trouwe
        Als ick moet int vreemde lant.
        Daer ic ben onbekant
        Wilt doch mijn leytster wesen
        Soe sal icx al ghenesen
        Wat mi daer coemt ter hant
      
      
        O Gedeons vlies bedouwet
        Met hemelscen dau bespreet
        O alder claerste vrouwe
        Ghi verwint den viant wreet.
        Verdrijft toch alle mijn leet
        Ende wilt se bi v bringhen
        Alle die dit liedeken singhen
        Want God v gaerne verhoort
      
    
  