
    
      
        ALs ic aensie mijn leuen al
        Ende ic peyse om die bitter doot.
        Die ick cortelijc steruen moet
        Ick en weet nyet wanneer dat wesen sal
      
      
        Dan bidden wij Gode vanden throon
        Dat hi ons wil leeren den hoochsten keere
        Om te comen ter hooger eere
        Onder die engelen schoon
      
      
        O mensche wilt v herte tot mi waert keeren
        Om te comen in mijn rijcke
        Den hoochsten wech sal ic v leeren
        Ick en sal v niet beswijcken
      
      
        Minnet ende verdraecht wel uwen euen kersten
        Ghelijc v seluen / en sijt niet rebel
        Ende wandelt al sonder listen.
        Scout des werelts quaden rel
      
      
        O heere ick volchde gaerne uwen raet
        Maer het valt mi seer sware
        Want mijn nature begheert altijt wraeck
        Sonder yemant te sparen
      
      
        Hier toe trect mijn natuere soe straf
        Dat si die reden wil verwinnen
        Aldus heb ic een eewich geclach
        In mijn herte van binnen.
      
      
        Wij moeten wel peysen waren wij vroet
        Wat Christus om onsen wille verdroech.
        Doen hi hem van Iudas liet cussen ter stont
        Aen sinen lieuen heyligen mont
      
      
        Ick gheue mi op : het is meer dan tijt
        Ick legghe mijn hooft in uwen schoot
        Dat ick v vry eygen bliuen wil.
        Ghestadich / gheduericht tot in die doot.
      
      
        Mocht ick dat wesen Gods ghebruycken
        So minnelijck inder herten mijn
        So soude ic alle dinc buyten sluyten
        Die mi een hinder mochten sijn.
      
      
        Daer toe soe en can ick niet gheraken
        Het moeste my sijn een stille afgront
        So soude ick sien ende leeren smaken
        Hoe lief met liefde spreect sonder mont.
      
    
  