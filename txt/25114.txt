
    
      
        Met herten ende met sinne
        Sinden wy v ewige lof
        Vri edel coninginne
        Daer bouen in v hof
      
      
        Hier toe sijn wy te cleyne
        Als wy bedincken dat
        Dat ghy sijt vrouwe alleyne
        Van al soe hoger stat
      
      
        Die coninc es v sone
        Dat vaderlike woort
        Naest hem dragic de crone
        Want v dat rijc behoort
      
      
        Die alle dinc heeft gescepen
        Dat es v enich kint
        V meechden ende v knapen
        Sijnt al datmen daer vint
      
      
        Ghy hebt alleene die eere
        En sijt daer met verhoeght
        Uwen stoel steet biden heere
        Daer ghy gebieden moeght
      
      
        Ghy droechten scone reyne
        En waert sijn voesterkijn met
        Want god hadde v alleyne
        Te selken dienst geset
      
      
        Daer om moet v van rechte
        Al te dienste staen
        Die ingelen sijn v knechten
        Ende altoes onderdaen
      
      
        Ghy sijt des hemels chierheit
        En ons een aduocaet
        Ende een vloet der mildicheit
        Geeft ons tot duechden raet
      
      
        Nv hulpt ons scone vrouwe
        Daer bouen by v lief kint
        Daer men sonder rouwe
        Gebruict dies men daer vint
      
    
  