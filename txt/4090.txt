
    
      
        THis recht dat wij die maghet eeren
        Ende altijt haren dienst vermeeren
        Want si is maget / ende moeder ons heeren
        Nu wel God danck / dat is der engelen sanc.
      
      
        Noyt saliger mensche en was gheboren
        Bouen alle vrouwen is si vercoren
        Groot van verdiensten so ghi moget horen
        Nu wel God danck / dat is der engelen sanc.
      
      
        Ootmoedich van herten / ende goedertieren
        Huesch van zeden in alle manieren
        Vol van duechden in Gods bestieren.
        Nu wel God danck / dat is der engelen sanc.
      
      
        Als Maria die suyuer clare
        Oudt was ontrent. xv. iaren
        Liet God de vader gramscap varen
        Nu wel God danck / dat is der engelen sanc.
      
      
        In corter tijt / in corter spacie
        Sant God den engele / te doen salutacie
        Der ionger maghet vol van gracie
        Nu wel God danck / dat is der engelen sanc.
      
      
        Onse heren god versach ons wel
        Hi sprac totten enghel Gabriel
        Gaet doet mi een boetscap snel
        Nu wel God danck / dat is der engelen sanc.
      
      
        Volwaerdich was de enghel Gabriel
        Het was hem van dancke / het ghereyde hem wel.
        Hi wilde voldoen als gods beuel
        Nu wel God danck / dat is der engelen sanc.
      
      
        Te Nazareth so quam hi na
        Daer hi in bedinge vant Maria
        Hi sprac / Aue plena gratia
        Nu wel God danck / dat is der engelen sanc.
      
      
        Maria versaechde / si liet haer lesen
        Si sprac heer engel moe mach dit wesen?
        Ic en kende noyt man / mi wondert van desen
        Nu wel God danck / dat is der engelen sanc.
      
      
        Maria sprac hi / en vreest niet seere
        Den heyligen gheest van onsen heeren
        Sal in v dalen / verblijt des seere
        Nu wel God danck / dat is der engelen sanc.
      
      
        Och enghel sprack si / so moetet mi
        Gheschien alsoe ghi nu brenghet bi
        Ecce ancilla domini
        Nu wel God danck / dat is der engelen sanc.
      
      
        Ter seluer tijt na dat verhalen
        Liet God den heylighen gheest in haer dalen
        Al in haer onbesmette sale
        Nu wel God danck / dat is der engelen sanc.
      
      
        Daer bleef Maria met Gode bevrucht
        Ioseph vernamt / dyes hadde hy ducht
        Hy wildese laten / hy coos die vlucht
        Nu wel God danck / dat is der engelen sanc.
      
      
        Als God vernam dat Ioseph soude
        Van Maria sceyden alsoe houde
        Hy sant tot hem sinen enghel boude
        Nu wel God danck / dat is der engelen sanc.
      
      
        Ioseph mijn vrient en twifelt niet
        Maria v vrouwe en is niet ghescheynt
        Van eenighen man verstaghet bediet
        Nu wel God danck / dat is der engelen sanc.
      
      
        Van dese tijt was Ioseph te vreden
        Hi lietse riden / hi ghinc beneden
        Hi custese vriendelijck te menigher steden.
        Nu wel God danck / dat is der engelen sanc.
      
      
        Alst was verloopen dach / tijt ende vre
        Ontrent neghen maenden wel ter cuere
        Doe baerde maria in een scuere
        Nu wel God danck / dat is der engelen sanc.
      
      
        Daer wert Maria vercoren moeder
        Van Iesus kerst des menschen broeder
        Van couden so weende des menschen behoeder
        Nu wel God danck / dat is der engelen sanc.
      
      
        Ter seluer vre / ten seluen tye
        Dat god geboren was van marie
        Doe was de lucht vol melodie
        Nu wel God danck / dat is der engelen sanc.
      
      
        Die engelen songhen ter seluer tijt
        Nu wel nu wel wi sijn verblijt
        Ons is gheboren een ghebenedijt
        Nu wel god danck dat is der enghelen sanck.
      
    
  