
    
      
        'O Jhesu, heer, keert u tot my,
        Verlost my van die vresen
        Die ic heb om te mynnen di,
        Mijn sonden wilt ghenesen.'
      
      
        Jhesus antwert, die suete heer,
        Mit groot ontfermherticheyt,
        Ontsteken uter mynnen seer
        Onser alre salicheyt:
      
      
        'O mensch, wilt u nijt ontsien.
        10 Die werrelt wilt begheven.
        Van vresen selic u doch vryen,
        Ju sonden al vergheven.'
      
      
        'O Jhesu heer, wat groter myn
        Word ic van u ghewaren.
        15 Beveel ic u mijn heert, mijn syn,
        Gy selt my wel bewaren.
      
      
        Hier om so wil ic vruechdelijc
        Die werrelt laten gliden
        End dienen u in minen tijt,
        20 Ghi sult my wel verbliden.'
      
      
        'O lieve kijnt, des sekert sijt
        Dat ic ju sel verbliden.
        Ic sel u gheven ewich rijc,
        Wilt nu een luttel striden.
      
      
        Ju strijt sel sijn int wederstaen
        Al deser werrelt lusten.
        End of die viant u coemt rayen,
        Daer op en wilt nijt rusten.
      
      
        In uwen strijt so roept my aen,
        Den viant wilt nijt zwichten.
        Al laet ic ju een wijl begaen,
        Schier selic ju verlichten.
      
      
        Nu wilt die werrelt haest ofstaen
        End dient my sonder merren.
        Ic sel ju in mijn rijc ontfaen
        Boven dat licht der sterren.
      
      
        Daer seldi grote vruechde plien,
        Mijn suverheyt aenscouwen.
        Wilt my nu mynnen end ontsien,
        Ten sel u nijt berouwen.'
      
      
        'O Jhesu heer, dat gi ghebiet,
        In my sel ict bereyden
        End wil die werrelt achten nyet.
        Van haer so wil ic sceyden.
      
      
        Addieu werrelt, addieu solaes
        In tijttelicken haven.
        Die my mach gheven ewich paes ,
        Hem wil ic gaen behaghen.
      
    
  