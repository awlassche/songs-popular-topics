
    
      
        ¶ Adieu naturlic leuen mijn.
        Adieu solaes ende al mijn vroecht
        adieu het moet gesceiden sijn.
        adieu droch werlt ende v ondoecht
        adieu die mi dic hebt verhoecht
        adieu ende ic wert v ontoghen
        ende diene maria die suuer ioecht
        bi har sal ic nit sijn bedroghen
      
      
        ¶ Aue hemelsche coninghinne
        aue der englen ierarchie
        aue dien ic mit herten minne
        aue vol doechden ende melodie
        aue mi seluen ic vertije
        aue solaes groot inden oghen
        dies lijt mijn hert melancolije
        dat mi die werlt dus heeft bedroghen
      
      
        ¶ Ic gruet v bloem van allen vrouwen
        ic gruet v want ommer wesen moet
        ic gruet v lieflic int aenscouwen
        ic gruet v vol der gracien soet
        ic gruet v die mi verbliden doet
        ic gruet v die sijt verheuen int hoge
        dat ic der sonden oyt hadde spoet
        dat claech ic god ende mynen oghen
      
      
        ¶ Aue fonteyn van allen vrouwen
        aue tresoer vol alre doecht
        aue ghepresen voer allen carsouwen
        aue prieel vol alre vroecht
        aue die mi verbliden moecht
        aue vol gracien een vloyende zee
        coemt mi te hulpen mit uwer doecht
        dat ic mi wachte te sondigen meer
      
      
        ¶ Adieu werelt der sonden comfoort
        adieu ic wil van v nv sceiden
        adieu gesproken mit goeden acoort
        adieu tot gode ga ic mi vermeiden
        adieu. gods moeder wil mi gheleiden
        adieu scrijf ic voer mijn deuise
        god laet mi noch den tijt verbeiden
        dat ic in doechden mach oprisen.
      
    
  