
    
      
        O Minnelike alder opperste cracht
        Waer om hebt ghi mi oyt ghemint
        Ende na v wesen ooc ghewracht
        Dyen ick so luttel heb versint
        Nochtans ben ick gheboren
        V te hebben wtuercoren
        Als mi eenich verstant beghint.
      
      
        Water / zee / lucht / het paradijs
        Sonne / mane / ende sterren claer
        Schiept ghi om mi / ick bens nu wijs.
        My beminde ghi. xxxiij. iaer
        Met woerden ende met wercken
        Dat ick v soude bemercken
        Inden gheest al openbaer
      
      
        Wwen gheest hebdy mi verclaert
        Ghelijck een minnare gheerne doet
        Ghi en hebt v lichaem niet ghespaert.
        Ghi schonct mi al v herte bloet
        Op dat ick dit soude smaken
        Ende na v minne haken
        Ghelijck een minnersse doet.
      
      
        Eglentier / boomen / ende cruyt
        Vruchten / ende elementen vry
        Gaefdy mi doer v virtuyt
        Maer ghi wilde mi wesen bi.
        Tot eenen testamente
        Ghi en liet van v gheen prente
        Maer v wesen recht soot si
      
      
        Ghi segt / this al v melodie
        By des menschen kinderen te sijn voerwaer
        Ghi segt / doet dat ic v ghebiede
        Mijn rijcke volcht v naer
        Bi v wilt ghi ons stellen
        Wt liefden wilde ghi tellen
        Van mijn hooft bisonder elc hayr
      
      
        Gheen meerder liefde yemant en heeft
        Dan die hem voer sijn vrienden stelt
        Een huerelinck diemen huere gheest
        Die laet sijn scapen opt velt
        Al vanden woluen verschoren
        Maer ghi stelt v daer voren
        Dies men v een goed herder scelt.
      
      
        Wie aen v roept ghi hoort hem schier
        Ghi sijt der armen toeuerlaet
        Rijcheyt van die v minnen hier
        Der penitenten aduocaet.
        Die haer sonden besuchten
        Alle menschen die tot v vluchten
        Ghi minlijc in v gracie ontfaet
      
      
        Ghi en verdrijft v minnaren niet
        Noch en vergheet die ws ghedinct
        Elck hem verhuecht die v aensiet
        Alle licht in v aenscijn blinct
        Dwelc verblijt den hemel binnen
        Mids uwe woerden van minnen
        Men daer eewelic singt en sprinct
      
      
        Wie dat van v hier oyt yet badt
        Sijn begeerte hi ontsinc
        Ick neme v voer minen schat
        Dat geeft mi o hemelsce coninc
        In een godlijck ghebruyken
        Wilt mi in v armkens luycken
        Dit begheer ick voer alle dinc.
      
    
  