
    
      
        Ic hoorde claghen enen jonghen
        Tote sijnre liefster vrauwen reine
        Dat hi van haer so was bedwonghen
        Aldinc dochte hem wesen cleine
        In hem jeghen haer alleine
        Hi sprac in aen der vruechden gheine
        Want ghi mi toocht so vreimde ghelaet
        In weet mijns varinc ghenen raet
      
      
        Doe sprac dat wivelike beilde
        Des muechdi wel begheven
        Wat mocht u baten dat ict heilde
        Mi twifelt an u leven
        Dat ghi een ander hebt verheven
        Dies es mijn herte in zoorghen bleven
        Hoe salic u gheloven dan
        Want men maer een gheminnen can
      
      
        O vrauwe dat nemic up mijn heit
        Mijn herte mijn zin ende ghi
        Daer tusschen was nie ondersceit
        Sint ic u eerst cam bi
        Wat ic doe of waer ic zi
        Ic blive altoos dijn eighin vri
        Betraudi mi dan eenich quaet
        Sone weet ic mijns ne ghenen raet
      
      
        Doe sprac die wivelike vrucht
        Ic maecht gheloven leeren
        Maer het es mi alden ducht
        Dat in u mach verkeeren
        Mi selven soudic dan onneeren
        Liever soudics mi ombeeren
        Want en es no wijf no man
        Die meer dan een gheminnen can
      
      
        O minlic troost mijn hoochste gaer
        Wilt twivel van di driven
        Ghelooft mi das al mine jaer
        Willic dijn eighin bliven
        Die twee ne wilden nemmeer kiven
        God jonne hem heil ende alle wiven
        Eist dat mi die minne of gaet
        Sone weetic mijns ne ghenen raet
      
    
  