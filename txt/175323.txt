
    
      
        Verduisterd ligt mijn Amsterdam,
        Ontluisterd in den nacht te klagen
        Om 't gruwlijk lot van Rotterdam
        En het ontkroonde 's-Gravenhage -
        Een leed dat nóg geen einde nam.
      
      
        Dof als een golf in den mist,
        Grauw van het uitzichtloos gaan -
        Koppig, wilskrachtig toch is 't
        Zooals mijn volk recht blijft staan:
        Bukkend, geknecht noch gekist.
      
      
        De mythe wordt levend beeld:
        Een bodem, gedrenkt in bloed,
        Het bloed in zichzelf verdeeld -
        Uit moordlust en overmoed
        Zoo bodem als bloed verspeeld.
      
      
        Een slagveld: staal en bloed en slijk;
        Een stad: ruïnes, lijken, drek;
        De volken: slaaf en slaaf-gelijk;
        De Leider: één enorme bek -
        En dan...... een duizendjarig Rijk?
      
    
  