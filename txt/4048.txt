
    
      
        ONse heere sijn rijck liet
        Al hier beneden dat hi quam
        Hi daelde in die maget Marie
        Menschelike forme hi aen nam
        Dat dede sijn hooghe minne
        Wij waren ghewont tot dat hi quam
        Nu minnen wij seere / den hoochsten heere
        Die heeft ons grote gracie ghedaen.
      
      
        Als Cristus wilde sijn geboren
        Maecte hijt sinen engelen cont
        Om dat sijt souden openbaren
        Die hadden eenen ootmoedigen gront
        Ter stont wert dat Herodes gheware
        Hi sprac een woert datmen verstont
        Nu minnen wi seere den hoochsten heer
        Hi heeft ons grote.
      
      
        Als Christus quam tot finen iaren
        Wilde hi in die woestine gaen
        Hi wilde ons allen exempel leeren
        Hoe wi becoringhe souden wederstaen
        Die vyant hief hem dat hooghe
        Nochtans moeste hi van dare gaen.
        Nu minnen wi seere / den hoochsten heere
        Die heeft ons grote gracie ghedaen.
      
      
        Als Cristus quam tot sinen tiden
        Wilde hi tot sijn apostolen gaen
        Hi wilde hen allen exempel gheuen
        Hoe si die waerheyt souden verstaen
        Hi seyde hen sijn secreten
        Die apostolen waren seer qualijc ghedaen
        Nu minnen wij seere / den hoochsten heere
        Die heeft ons grote gracie ghedaen.
      
      
        Alst Christus al volbrengen woude
        Ende tot sinen vader wilde gaen
        Doen liet hi hem gheesselen ende bespouwen
        Ende daer na aent cruyce slaen
        Dit leedt hi van hooger minnen
        Hi riep so luyde / mijn heer mijn God
        Nu minnen wi seere den hoochsten heere
        Ende laet ons leuen na sijn ghebot.
      
    
  