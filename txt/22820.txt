
    
      
        O broeders, hoort,
        Ick sal elck gaen belijden
        Die jammermoort,
        Die daer, binnen corten tijden,
        Nu es gheschiet
        TAntwerpen, tes wel om claeghen.
        Het swaer verdriet
        Can gheen mensche ghewaghen,
        Dat op den vierden dach
        Van November, och wach!
        Geschiede, groot en cleene.
        Alsmen ons schreef het Jaer
        Zes en tseventich claer,
        Quam menich man in weene.
      
      
        Antwerpen rijck
        Ghy waert een stadt ydoone;
        Noyt ws ghelijk
        Was onder tshemels throone;
        Vol goet en scat
        Waert ghy tot allen stonden;
        Noyt rijcker Stadt
        En was ter weerelt vonden,
        Vol weelden abondant,
        Lieflijck en playsant,
        Schoone van timmerage;
        Maer duer de spaengiers quaet
        Leeft ghy nu desolaet,
        Jammerlijck, vol quellage.
      
      
        Die Spangiaerts fel
        Quamen met nijden gloedich
        In Handtwerpen snel,
        Als leeuwen seer hoogmoedich,
        Zeer onvoorzien,
        Met wreetheyt boven maten,
        Als die crijchslien
        Snoens al zaten en aten.
        Doen geschiede talaerm;
        Noyt meerder gecaerm
        En hoordemen, ochaermen!
        Oudt, ionck, cleen ende groot
        Sloeghen die spaengiaerts doot,
        Sonder eenig ontfaermen.
      
      
        Met zwaer ghedruus
        Quamen zy dan ten stonden
        Tot voor tStadt-huys,
        Daer de ghulden in stonden.
        Int schieten vry
        Sy gheensins en cesseerden.
        Veel Spangiaerts zy
        Door dat Stadthuys myneerden.
        Als die Spangiaerden dan
        Niet en consten daer an,
        Zo hebben zy begonnen
        Aldaer te steken tvier.
        Doen barnde tstad-huys schier.
        Dus waren die borgers verwonnen.
      
      
        Daer zijn verbrant
        Duer des Spaengiaerts confuysen,
        Al op den cant
        Al van seven hondert huysen;
        Soo menich man
        En wijs sach men daer blijven,
        Die duer tvier (stierven) alsdan.
        Tis druckelick om schriven.
        Duer tduckelick bedwanck
        Veel volcx ter stadt wt spranck,
        En sijn int water ghesoncken.
        Veel kinderen ghesont
        Die zijn als dan ten stont
        Ins smoeders aerm verdroncken.
      
      
        Noyt meerder afgrijs
        En was hoort, ghy Christen beelden,
        Meer dan te Parijs
        Daer zy de bruloft hilden.
        Met claer expres
        Segghe ik u, omverbonden,
        Datter noyt meerder moort en is
        Als Thantwerpen gevonden.
        Aenbid God met sinnen vroet,
        Dat hy ons princen goet
        Bystant doet onbezweken
        Dat wy mueghen hat quaet
        Al van den spansschen Raed
        Seer haestelick versteken.
      
    
  