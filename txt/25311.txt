
    
      
        Mijn hertz is ervullet mit vrolicheit
        van vreuden moiss ich syngen
        Vnss ist vpgegangen dat licht der selicheit
        Laist vns mit suyssen stymmen clyngen
        Laist vnss suyssen sanck anheuen
        want vns ist gegeuen
        gar wieder dat ewige leuen
        durch marien der vil reynen juncffrauwen
      
      
        Vss dauidtes stamme is vpgegangen
        eyn blomechijn der reynicheit
        van schoenden groiss mit suyssen roech vmbfangen
        maria eyn fonteyn der suyssicheit
        vnss ist in ir wal erlungen
        In den hymmel ist ir ruch gedrungen
        Ind hait zo sich gargedwungen
        den oeuersten konynck in guoeder trouwen
      
      
        Maria du bist dat vill lustliche preill
        van allen suyssen bloemen ind kruden
        der heilgen drieuoldicheit alleyn geworden zo deil
        geplantzet gesteuelt in dat suden
        vss dir ist vnss zo troiste gewassen
        sonder allen mynschen saissen
        bouen all natuyrlicher maissen
        eyn violier der vrolicheit
      
      
        O edel iunffrauwe we wal was dir zo mode
        do ihesus in dymne schoisse lach
        dijn leue kyndelijn in dynre moderlicher hoede
        Ind dich gar vruntlichen an sach
        Ind viss dynen burstelijn
        soich dat vil reyne mylchelijn
        Ind he wieder in dyn hertzelijn
        goiss syn gotliche suyssicheit
      
      
        In diesen vill schoenen throen hait gesessen
        der oeuerste konynck gotz son alweldich
        In synre gotheit vnbegrijfflich vngemessen
        He hait van ir gar mynnentlich
        angenoemen de mynsliche natuyr
        van allen sunden reyn ind puyr
        he hait vnssgegulden garduyr
        mit synes bitteren doides dracht
      
      
        Maria du vil werdige konyncgynne
        dis hymmelrichs ind ouch der eirden
        sijs vns eyn vnderstant dar zo eyn guyt begyn
        dat wir selich moigen werden
        als wir sullen varen van hynne
        so verlucht vns vnsse syne
        van buyssen ind ouch van bynnen
        zo schouwen de heilge dryualdicheit
      
      
        O oeuerste konynck van hymmelrich
        cristus ihesus vnss verloiser ind here
        durch dinen bitteren doit biden wir dich ynnentlich
        hilff vns durch dynre moder ere
        dat wir werden vrij van sunden
        van den helschen hunden
        In vnss ellendigen doitz stunden
        breng vns in de ewige selicheit
      
    
  