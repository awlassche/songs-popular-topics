
    
      
        Die tijt es doncker ende cout:
        Dies druven voghele ende dier.
        Die herten doghen el menichfout,
        Die kinnen hare natuere fier
        Ende hen dan minne ontbliven sal.
        Wie oprijst, ic blive in tdal,
        Van riken troeste onberaden,
        Met swaren waghen altoes gheladen.
      
      
        Die waghe es mi alte swaer,
        Die niet en leghet bi ghere noet;
        Hoe mochte een herte ghedueren daer,
        Die liden moet so meneghe doet
        Als hi ghesmaect, die hem bekint
        Altoes van minnen onghemint,
        Ende al ontseghet wien si ontfaet
        Hulpe ende troest ende toeverlaet.
      
      
        En wilt minne mi minne niet ontfaen,
        Wat soudic dan ye gheboren?
        Benic vore minne dus ontdaen,
        So benic sonder waen verloren;
        So magic claghen wets na wee
        Al minen tijt voert ane mee,
        Sone hopic niet na gheen gheval,
        Sint minne mi dus ontbliven sal.
      
      
        Ic toende der minnen mine pine;
        Ic bad hare dat sire hadde ghenade;
        Si dede mi met ghelate in scine
        Dat sijs en hadde wille noch stade.
        Wat mi ghesciet dats hare al een.
        Hoe si mi ye in onsten sceen
        Hebben mi hare vremde kere ontgheven.
        Des moetic nachte bi daghe leven.
      
      
        Waer henen es minne? in vinder niet.
        Minne heeft mi al minne ontseghet.
        Waer mi dat ye bi minnen ghesciet
        Dat ic een ure hadde ghelevet
        In hare hulde, hoe soet mi staet,
        So sochtic ane hare trouwe aflaet
        Nu moetic swighen, doghen ende dueren
        Scarp ordel met nuwen uren.
      
      
        Die vonnessen doen mi bederven,
        Dat minne mi dus ontbliven moet.
        Al woudic om hare hulde werven,
        Daertoe en hebbic gheluc no spoet.
        Mestroest heeft mi so wederstaen,
        In can confoert en gheen ontfaen,
        Die miere herten ontkeren mach
        Dien onghehoerden wederslach.
      
      
        Minne, ghi waert daer te rade
        Daer mi God mensche wesen hiet.
        Gi meinet mi in onghenade;
        Si al u scout wat mi ghesciet.
        Ic waende van minnen ghemint zijn;
        Ic ben ontseghet, dats mi in schijn.
        Mijn toeverlaet, mijn hoghe waen
        Es mi te rouwen al vergaen.
      
      
        Soe soete natuere als minne si,
        Waer machsi nemen vremden nijt
        Dien si alle uren sticht op mi,
        Ende miere herten gront met storme doresnijt?
        Ic dole in deemsterheit sonder claer,
        Buten vrien troeste, in vremden vaer;
        Gheeft, minne, den edelen fieren minne
        Ende voldoet in mi al uwe beghinne.
      
      
        Minne heeft mi recht loes ghedaen;
        Ane wiene salic nu soeken raet?
        Dats ane trouwe: wilt si mi ontfaen,
        Dat si mi om hare hoghe daet
        Vore minne gheleide, dat ic hare mochte
        Mi al op gheven, ocht sijs iet rochte;
        Ic bidde hare troeste noch raet en ghene,
        Dan si mi hare bekinne allene.
      
      
        Ay, minne, doet al u ghenoeghen;
        Uwe recht, dat es mijn naeste troest;
        Ic wille met al mi daer toe voeghen,
        Het si ghevanghen, ocht verloest;
        Uwen liefsten wille willic vore al
        Ghestaen, in quale, in doet, in mesval.
        Ghevet, minne, dat ic u minne bekinne:
        Dats rijcheit boven alle ghewinne.
      
    
  