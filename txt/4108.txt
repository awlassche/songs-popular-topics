
    
      
        HOort aen ons vrolijcheyt
        Waer bi nu vruecht gheschiet
        Alle shemels ondersaten
        Wij waren int verdriet
        Hadde Gods sone niet
        Ghecomen tonser baten
        Mer die heere heeft aenghesien
        Die grote ootmoet vol trouwen
        Van sijnder deernen / In wien
        Veel gratien souden gheschien
        Bouen alle ander vrouwen
        In wien Veel gratien sou.
        In wien Veel gratien sou.
      
      
        Een suyuer maghet net
        Wonende tot Nazareth
        Maria was haren name
        Al vander ioetscher wet
        Maria reyn ende onbesmet
        Van der erf sonden blame
        O Maria wel ghebenedijt
        Moeste ghi van gode wesen
        Die v dus heeft / Beurijdt
        Want ghi sijn woonstede sijt
        Noyt reynder wtghelesen
        Beurijdt Want ghi sijn woon.
        Beurijdt Want ghi sijn woon.
      
      
        O alder soetste iuecht
        Bouen dijn suyuer duecht
        Noch waerdy so ootmoedich
        Dies hem tot onser vruecht
        In v heel veel verhuecht
        Die godheyt oueruloedich.
        Want na Esayas prophecie
        So menich iaer voerscreuen
        Waert ghi bevrucht / Marie
        Met shemels melodie
        En sijt reyn maghet bleuen
        Marie Met shemels melo.
        Marie Met shemels melo.
      
      
        Op een den coutsten nacht
        Baerde ghi uwe dracht
        Al sonder wee oft pine
        God heeft v dies bewacht
        Want het was wel in sijn macht
        Also gheboren te sine.
        Recht so die clare sonne schijnt
        Doert glas sonder bescaden
        So baerde Maria / Haer kijnt
        Van smette onghepijnt
        Al bider Gods ghenaden
        Haer kijnt Van smette on.
        Haer kijnt Van smette on.
      
      
        Also scriftuere seyt
        Voer ons dat si beuecht
        Tserpent der helscher soorte
        Bi dien so yst wel recht
        Dat men haer lof toe lecht
        Bi Ezechiels poorte.
        Wtuercoren als de sonne claer
        Ende schoonder dan die mane
        Sijt ghi Maria Voerwaer
        Gedeons vlies troostbaer
        Draecht onser alder vane
        Voerwaer Gedeons vlie.
        Voerwaer Gedeons vlie.
      
      
        Lof schoon roose playsant
        In Iericho gheplant
        Lof spieghel sonder smette
        Lof Dauids herpe triumphant
        Ons troost ende ons onderstant
        Lof suyuer fiolette
        O lelie wit vol ruecken soet
        Onder die doornen schone
        Sijt eewich van mi ghegroet
        Al doer dijn suyuer bloet
        Dwelc God wert in persone
        Ghegroet Al doer suy.
        Ghegroet Al doer suy.
      
    
  