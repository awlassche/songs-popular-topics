
    
      
        Wel up elc sin die vruecht begaert
        Om vruechden wille trueren spaert
        Wilt vroylic hi horen
        Een roze es ons gheopenbaert
        An eenen edelen wingaert
        Jn midden .xij. coren
        Van coninghen gheboren
        O roze die in den hemel zijt
        
          Ghebenedijt
        
        Sidi van allen monden
        Al sijn wi vro cort es de tijt
        Een overlijt
        Crijcht ons ten lesten stonden
        Aflaet van allen zonden
      
      
        Jesse so heet desen rozengaert
        Daer dese edele bloume tzaert
        In bloyet sonder doren
        Den donckeren nacht heift zoe verclaert
        Ende elcken zondare zoe bewaert
        Ne ware dese roze te voren
        Waren wi alle verloren
        O roze die in den hemel zijt
        
          Ghebenedijt
        
        Sidi van allen monden
        Al sijn wi vro cort es de tijt
        Een overlijt
        Crijcht ons ten lesten stonden
        Aflaet van allen zonden
      
      
        Nu loven wi haer uut milder aert
        Ende desen edelen wijn rijnscaert
        Drincken wi sonder toren
        Van der roze wert hi ghespaert
        Die vroilic hier sijn ghelt vertaert
        Ende die ons willen storen
        Gaen daer zi behoren
        O roze die in den hemel zijt
        
          Ghebenedijt
        
        Sidi van allen monden
        Al sijn wi vro cort es de tijt
        Een overlijt
        Crijcht ons ten lesten stonden
        Aflaet van allen zonden
      
    
  