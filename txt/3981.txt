
    
      
        ICk wil mijn herte keeren
        Op Gods ghenadicheyt
        Want steruen moet ick leeren
        Met grooter bitterheyt
        Boosheyt heb ick bedreuen
        Ende luttel duechden ghedaen
        O heere wilt mi vergheuen
        Alle mijn sondich leuen
        Dat ick oyt hebbe misdaen
      
      
        O Iesu mijn betrouwen
        Dat set ick heel in di
        En wilt mij niet benouwen
        Dat ick verloren si
        Ten waer niet mogelijcke
        Mijn sonden sijn seer groot
        Te comen in hemelrijcke
        Al in der vruechden wijcke
        Sonder eenighen wederstoot.
      
      
        O Iesu van Nazareene
        Doer alle v bitter pijn
        Die ghi hebt gheleden alleene
        Wilt mijns ghenadich sijn
        Om ons allen te behouden
        Hingt ghi aent cruyce naect
        Ghelijck een lam al stille
        Al om des menschen wille
        Hebt ghi den doot ghesmaect
      
      
        Maria suyuer bloeme
        Reyn maechdelijck prijeel
        Met herten ick v noeme
        Ghi ontvinght Iesum gheheel
        In uwen suyueren lichame
        God ende mensche voerwaer
        Nu bidt voer mi bequame
        Dat ick my niet en schame
        Al voer sijn oerdeel swaer.
      
      
        Barbara ioncfrou schoone
        Du bist een bleoyende rijs
        Want ghi ooc spant die croone
        Hier bouen int paradijs.
        En laet mi niet bederuen
        In desen ellendighen noot
        Ende wilt mi biechte verweruen
        Als ick sal moeten steruen
        Die wreede bitter doot.
      
      
        O heylighen wtghelesen
        Ghi sijt met Iesum beuaen
        Michael ende Gabriel ghepresen
        En wilt mi niet versmaen
        Maer wilt mi bewaren
        Ick ben van sinnen cranck
        Confessoren ende martelaren
        Ghi vriendelike scharen
        Och eewelijck is soe lanck
      
    
  