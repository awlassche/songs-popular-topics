
    
      
        ICk weet een maget ydone
        Aen haer staet al minen troost
        Sy is so ouer schoone
        Haer mondeken dat is root
        Mocht ic noch bi haer comen
        So waer mi wel gheschiet.
        Ende icxse mocht aenscouwen
        Ick waer sonder verdriet
      
      
        Si is den boom granate
        Die droech den soeten keest
        Daer wij bi sijn behouden
        Ghebrocht ter grooter feest
        Dies heeft si lof ende eere
        Nu ende in alder tijt
        Mocht ic noch bi haer comen
        Ick waer so seer verblijt.
      
      
        Si is so ouer schoone
        Der roosen is si ghelijck
        Si spant een gulden croone
        So diepe int herte mijn
        Haren naem moet ick segghen
        Moeder en maget is si fijn
        Maria is si gheheeten
        Si verblijt dat herte mijn
      
      
        Si is die roose gaerde
        Daer in besloten stont
        Die schoone roode roose
        Iesus is hi ghenoemt.
        Om ons heeft hi gheleden
        Beyde pijn ende verdriet
        Mocht ic noch bi hem comen
        Mi ware so wel gheschiet
      
      
        Laet ons dye maget dancken
        Die ons dat slot ontsloot
        Daer wi mede waren geuangen.
        Midts Adams sonden groot
        Haer willen wi altoos eeren
        Met goeder herten fijn.
        Dat si ons wil verleenen
        Int eynde haer claer aenschijn
      
    
  