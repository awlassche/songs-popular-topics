
    
      
        WI willen heden vrolic sijn
        Op desen hooghen dach
        Met onsen vader Franciscus
        Diemen niet volprisen en mach
        Want hi is waerlijck groot
        O heylige vader Franciscus
        Staet ons bi in onser noot
      
      
        Hi dede wt sijn cleederen
        Die hi te draghen plach.
        Hi werpse voer sijns vaders voeten
        De werelt was hem een caf
        Want hi is waerlijck groot
        O heylige vader Franciscus
        Staet ons bi in onser noot
      
      
        Franciscus sach op sinen voet
        Ghelijc dat doet die pauwe
        Hi liet sincken sinen hogen moet
        Ende dede aen die cleeden grauwe
        Want hi is waerlijck groot
        O heylige vader Franciscus
        Staet ons bi in onser noot
      
      
        Hi is seer goedertieren
        In sinen ommeganck
        Sijn hertken bloeyt van binnen
        Ghelijc een wijngaert ranck
        Want hi is waerlijck groot
        O heylige vader Franciscus
        Staet ons bi in onser noot
      
      
        Doen dese heylighe vader
        Dus vast in duechden ghinck
        Werthi so vierich in Christus minne
        Dat hi die vijf wonden ontfinc
        Want hi is waerlijck groot
        O heylige vader Franciscus
        Staet ons bi in onser noot
      
      
        Hij is seer goedertieren
        Van duechden op aertrijck
        Van binnen ende ooc van buten
        So en is niemant sijns ghelijc
        Want hi is waerlijck groot
        O heylige vader Franciscus
        Staet ons bi in onser noot
      
      
        Nu is hy gheuaren
        Hier bouen int hemelsce lant
        Al in dat choor der seraphinnen
        By Christus rechter hant
        Want hi is waerlijck groot
        O heylige vader Franciscus
        Staet ons bi in onser noot
      
      
        Nu laet ons hem bidden
        Met groter innicheyt
        Dat hi ons wil verweruen
        Die duecht der ootmoedicheyt
        Want hi is waerlijck groot
        O heylige vader Franciscus
        Staet ons bi in onser noot.
      
    
  