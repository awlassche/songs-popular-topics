
    
      
        NU laet ons dancken ende louen
        Den hoogen God van hier bouen.
        Die waerheyt en is niet ghelogen
        Dat voghelkijn
        Een pellicaen mach hi wel heeten
        Hi is soe fijn
      
      
        Te Nazareth is hi ghecomen
        Een tortelduue heeft hi vernomen
        De welc ontfinc tot onser vromen.
        Dat voghelkijn
        Een pellicaen mach hi wel.
        Hi is soe fijn
      
      
        Doen nam Ioseph ter stont die goede
        Die tortelduue in sijn behoede
        Dat wilde hi so ick beuroede
        Dat voghelkijn
        Een pellicaen mach hi wel.
        Hi is soe fijn
      
      
        Neghen maenden was ghedraghen
        Die duyue / ten sijn gheen saghen
        Sij aenbaden ooc alle daghe
        Dat voghelkijn
        Een pellicaen mach hi wel.
        Hi is soe fijn
      
      
        Dat huys des pays hadde hi vercoren
        Daer in wast dat hi was gheboren
        Daer mede hielt hi dat was verloren
        Dat voghelkijn
        Een pellicaen mach hi wel.
        Hi is soe fijn
      
      
        Dits eenen ghier nu comen te voren
        Ende heeft dies in sijn herte thoren
        Ende ducht dat hem noc sal becoren
        Dat voghelkijn
        Een pellicaen mach hi wel.
        Hi is soe fijn
      
      
        Sijn clauwen heeft die ghier ontdaen
        Ende wilt begripen den pellicaen
        Het is om niet / hy is ontgaen
        Dat voghelkijn
        Een pellicaen mach hi wel.
        Hi is soe fijn
      
      
        Aldaer Ioseph lach en sliep
        Een heylich enghel tot hem riep
        Staet op Ioseph in egipten vliet
        Dat voghelkijn
        Een pellicaen mach hi wel.
        Hi is soe fijn
      
      
        Doen woude die ghier van rouwe steruen
        Om dat hi des vogelkens moeste deruen
        Menich ionck dede hi daer om steruen
        Dat voghelkijn
        Een pellicaen mach hi wel.
        Hi is soe fijn
      
      
        Als den tijt was ouerleden
        Van twee en dertich iaer / dat is waerhede
        Track hi tot Iherusalem der stede
        Dat voghelkijn
        Een pellicaen mach hi wel.
        Hi is soe fijn
      
      
        Daer wert gheuaen die pellicaen
        Ende sooch die ionghen met sinen bloede saen.
        Met grooter ootmoet die hem quam aen
        Dat voghelkijn
        Een pellicaen mach hi wel.
        Hi is soe fijn
      
      
        Nu laet ons bidden met herten goet
        Dat hi ons behoede voer die helsche gloet
        Die voer ons storte sijn bloet
        Dat voghelkijn
        Een pellicaen mach hi wel heeten
        Hi is soe fijn
      
    
  