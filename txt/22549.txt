
    
      
        Hij troer die troren wil:
        Mijn troeren is ghedaen!
        Ic heb ghesweghen stille
        Maria, wel verstaen.
        Ic heb ghesweghen stille
        Maria, wel verstaen.
      
      
        Waerom soe wil ic troeren
        Of sorghen aldus seer?
        Ic weet, ic ben vercoren,
        Van Jhesum, Mynen Heer.
        Ic weet, ic ben vercoren,
        Van Jhesum, Mynen Heer.
      
      
        Dat ic Hem bin vercoren,
        Heeft Hij ghedaen aenschijn,
        Want ic most bliven verloren
        Deedt Sijn doot ende Sijn pijn.
        Want ic most bliven verloren
        Deedt Sijn doot ende Sijn pijn.
      
      
        Hij is hier neder ghecomen
        Daer in ben ic verblijt;
        Misdaet soude my verdoemen
        Sijn doot heeft mij ghequit.
        Misdaet soude my verdoemen
        Sijn doot heeft mij ghequit.
      
      
        Des wil ic my verblijden
        Seer vromelijc in Hem,
        Ende draghen tot allen tijden
        Sijn doot in mijnen sijn.
        Ende draghen tot allen tijden
        Sijn doot in mijnen sijn.
      
      
        Des bin bin ic wel ontwaren,
        Deedt Sijn doot ende Sijn pijn;
        Al baed ic dusentjaren
        Twaer al verloren goet.
        Al baed ic dusentjaren
        Twaer al verloren goet.
      
      
        Hier om wil ic Hem minnen,
        Die mij dus heeft verlost,
        Ende in mijn hertgen binnen
        Houden voer al mijn troest.
        Ende in mijn hertgen binnen
        Houden voer al mijn troest.
      
      
        Lof, eer, sij Dij, Marie,
        Schoen edel suver Maghet!
        Ten was noch waerlijc nie
        Dat Ghij my liet versaecht!
        Ten was noch waerlijc nie
        Dat Ghij my liet versaecht!
      
    
  