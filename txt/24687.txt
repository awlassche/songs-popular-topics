
    
      
        Maria conincinne
        mijn troest mijn toeuerlaet
        vercrijcht my v kints minne
        berou voor mijn mesdaet
      
      
        Des wordic wel ontwaren
        Dat v kints minne es goet
        Want sij can thert verclaren
        En gheuen goeden moet
      
      
        So wie yet sal beghinnen
        tot zijnre lof en eer
        Staet hij [...] minnen
        tsal hem verdrieten zeer
      
      
        Dus eist my inden zijn
        Dat al mijn dienst es niet
        Doe icse sonder min
        Daer traecheit zeere af vliet
      
      
        Hir om wilt mi ontfaermen
        Maria edel vrou
        Helpt mi int herte barnen
        Met ihesus min en v
      
      
        Och haddic my begheuen
        Doen ic out was tien jaer
        Int gheestelike leuen
        Sijnder minnen waer ic veel naer
      
      
        Nu mach ict wel beclagen
        beweenen talder tijt
        Dat ic aldus vele daghen
        Met cleender min ben quit
      
      
        Nu troest my keyserinne
        Maria zuuer maecht
        Sterct my met vus kints minne
        Droefheit van mi veriaecht
      
      
        O mensche zich van binnen
        Sicht stille en hoort mi aen
        En scerpet uwe zinnen
        So moechdij my verstaen
      
      
        V claghen ende v begheeren
        Die hebbic wel ghehoort
        Anxt droufheit v begheeren
        Daer ghij wel mi voer cort
      
      
        Ic sal v minne wel beweruen
        van ihesum minen soen
        Int hert dracht lieuer steruen
        Dan ieghen hem te doen
      
      
        Wanneer ghi v cont gheuen
        Daer toe met al v zin
        Soe wilt in vrueghden leuen
        want ghi hebt mijns kints min
      
      
        Och wie sal mi verleenen
        Also int hert te staen
        Of hoe salict verdienen
        So goeden zin tontfan
      
      
        O mensche waer zijn v sinnen
        Hoe dwaesdi aldus zeer
        Wilt doch in v bekenne
        Het heeft verdient v heer
      
      
        Veel meer dan ghi cont wenschen
        Heft hi voor v verdient
        Maria ghi sijt traghe int heisschen
        Int spreken eer verleent
      
      
        Ghi cont dat niet begheeren
        Eist salich sal v gheschien
        Maer trauwe soudt v deeren
        Ten schiet v een noch gheen
      
      
        Tghebet sal wel vercrighen
        Dat ghi doet mijns kints eer
        Mach twifel buten bliuen
        Dat hindert v so zeer
      
      
        V bidden ende v begheeren
        Laet vlieghen van v snel
        Maect anxt wanhoep gheweeren
        Wantsij doen v groot quel
      
      
        Waer om so wildij troeren
        Ende v verslaen dus zeer
        Had god v niet vercoren
        Ghi en waert hier nemmermeer
      
      
        Ghij moghet in v herte
        Troren voer v mesdaet
        Maer dinct dat mijn kints smerte
        Noch veel te bouen gaet
      
      
        Tien dusent jaer beneden
        Gheleeft zeer stranghelijc
        En heeft bouen gheen reden
        Te sijn een oegheblijc
      
      
        Want beter es tuerclaren
        Mijns kints een oeghopslach
        Dan in tiendusent jaren
        Yemant verdienen mach
      
      
        Maer die troert voor zijn sonden
        Zo lang hem duert aertrijc
        Ende hoept op mijns kints wonden
        verdriet zijn eewich rijck
      
      
        Doet zo en west te vreden
        Wilt v niet zeere verslaen
        Dinct wat hi heeft gheleden
        Al hebdi veel mesdaen
      
      
        Een druepel van zinen bloede
        Es weerdich doch alleen
        Te nemene vut aermoeden
        Die werelt al ghemeen
      
      
        Nochtan heeft hijt algader
        Ghescort voer v mesdaet
        En paeys tusschen zijn vader
        Ent v zeere wel ghemaect
      
      
        Hier in wilt v verbliden
        En dient hem trouwelijc
        Hi zal in corten tijden
        V halen in zijn rijc
      
      
        Lof eer sij v marie
        Der coen edel zuuer maecht
        Ten was noch waerheit nie
        Dat ghij my liet versaecht
      
    
  