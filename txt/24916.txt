
    
      
        Ach lieflic zien dijn zuetze cracht
        Haet mir ghebracht
        Des meyes vruecht
        Den zuetzen dach vor meyes nacht
        Das mijn ghedacht
        Steit so ontwuecht
        In can niet anders sijn verhuecht
        April dijn hent mir wael becant
        Die haet ghesant
        Eyn vruntlic zien so minnentlijch
        Int hertze mijn das haet gheplant
        Vrau venus brant
        Den mey in mich gaer vruechdenrijch
        Mesloont mir das dats onghelijch
        Want mir das lieflic oghen blijch
        Nam hertze ende zin ende al ghenuecht
      
      
        Mey gaer vruechdenrijche tzijt
        Gon mir jolijt
        Van haer die mijns nu gheil vermach
        In vant nye ghein ter werelt wijt
        Das seiker zijt
        Die mir so gheil mijn hertze ontzach
        Ach lieflich mey does huer ghewach
        Mijns levens heil wert zaen verdrach
        Versmaet zi dan mijns meinens duecht
        Ach lieflic zien dijn zuetze cracht
        Haet mir ghebracht
        Des meyes vruecht
        Den zuetzen dach vor meyes nacht
        Das mijn ghedacht
        Steit so ontwuecht
        In can niet anders sijn verhuecht
      
      
        Lieflic beild recht wijflic scijn
        Nu ben ich dijn
        Dus haet ghewracht dijn scote zoet
        Ende haet gheplant ein gaerdelijn
        Int hertze mijn
        Daer nie ghein in so vaste en stoet
        Neimstu mir niet in dijn behoet
        Mijns levens ne sciet mich nummer goet
        Want ghi allein mijns al vermuecht
        Ach lieflic zien dijn zuetze cracht
        Haet mir ghebracht
        Das meyes vruecht
        Den zuetzen dach vor meyes nacht
        Das mijn ghedacht
        Steit so ontwuecht
        In can niet anders zijn verhuecht
      
    
  