
    
      
        ALs ic met mijn lief spelen gaen
        Dan is mijn herte met vruechden beuaen
        Ende ic mijins selfs ledich staen
        Dan vloyt der minnen vloet so saen.
      
      
        Gods minne moet ons leytsman sijn
        Tot in haers selfs wijsheyt
        Daer minen geest gaet weyden in
        Het welc is vremde minnaers onbereyt
      
      
        O ouer hoghe triniteyt
        Een oorspronc sonder beghinnen
        O bloote simpel eenicheyt
        Daer alle dingen wonen binnen.
      
      
        O eenich een ghi sijt so bloot
        Van allen namen onbeuaen
        Waer minen gheest daer in dinen schoot
        Soe waer alle mijn trueren ghedaen.
      
      
        Och eenich een weest mijn onthout
        Ghi hebt v in minen gheest ghebaert
        Vrijt mi van allen menichfout
        Diep in v ongheaerde aert
      
      
        O eewich onghescapen goet
        Geeft my te kennen met v aenscijn
        Wat ghi v liefste vrienden doet.
        Die in v hoochste minne sijn.
      
      
        Ghi sijt dat rijc der sielen mijn
        Gheen hert en cans te volle verstaen
        Och wie dat daer sal rusten in
        Sinen arbeyt die is al ghedaen
      
      
        So wie Gode vercoren heeft
        Te begeuen alle dinc is hem cleyn
        Die de werelt ghelaten heeft
        Van alle beelden blijft hi reyn.
      
      
        So wie Gode vercoren heeft
        tis recht dat hy in vruechden leeft
        Ende wacht hem dat hi niet en sneue
        Noch gods minne niet en begeue.
      
      
        De engelen die daer bouen sijn
        Si barnen inder minnen dijn
        Want si aensien v schoon aenscijn
        Ende daer toe in volle bekennen zijn
      
      
        Die hoghe seraphinnen dijn
        Sijn so verclaert in v aenscijn
        Sij draghen hoghe minne daer in
        Och mocht ic haer genoecht zijn
      
      
        Want sij so diep versoncken sijn
        Al inder hoochster minnen vliet
        Wie daer in verdroncken is
        Och hem is so wel gheschiet.
      
      
        God is een licht een wesen bloot
        Wt hem so wert die sone ghebaert
        Wt hen beyden vliet der minnen vloet
        Elc van hen toent daer sinen aert.
      
      
        Si sijn in vaster sekerheyt
        Al inder hoochster stillen schoot
        Och daer en is gheen veranderheyt
        Men pleecht daer lieuekens wille groot
      
      
        Die minne en liet hem niet ghedueren
        Hi en moeste wt sinen vader gaen
        Dat hoochste werc woude hi volvueren
        Dat oyt van minnen was ghedaen
      
      
        God is een oorspronc onser minnen
        Sijn stralen sijn so veelderhant
        Hi doerschiet dat herte van binnen
        Het wort verwonnen al dat hi raect
      
      
        Al schiet hi diep en ontsiet v niet
        Gaet sinen ghescutte te ghemoet
        Want het is wel een soete verdriet
        Dat hy der sielen ane doet.
      
      
        Hy maket daer hi coemt al beroert
        Hi werct / ende der sielen cracht aen doet
        Si hebben menich toornich woert
        Hy stelt hen alle haer ghedachten oeck.
      
      
        Hi is die al dat merch verteert
        Hi is der sielen medecijn
        Hi is al dat die siele begheert
        Si wil van hem versonnen sijn
      
      
        Hi maecse arm die waren rijc
        Hi doetse lopen om haer broot
        Al om zijn minne sekerlijck
        So heeten si sijn van sinnen bloot
      
      
        Hi maectse sot die waren vroet
        Hi drijftse tot allinde groot
        Doer hem liden si menige pijn
        Om sijn minne te vinden bloot.
      
      
        O wtuloeyende hoghe triniteyt
        O minnende vloet / o diepe eenicheyt
        O salich ghebruycken een weselicheyt
        Der sielen hoochste salicheyt.
      
    
  