
    
      
        Druck heeft bevaen dat harte mijn
        Van nu tot allen stonden,
        Want my des werlts soet venijn
        Soe dicwil treckt tot sonden.
        Och Jhesus Heer, mijn vleis verbiet,
        Mijn arme broesheit doch aensiet!
        Die cap en maeckt die monick niet
        Och Jhesus Heer, mijn vleis verbiet,
        Mijn arme broesheit doch aensiet!
        Die cap en maeckt die monick niet
      
      
        Och, als ic in die werelt was
        Soe leefde ic sonder sorge,
        Mijn vruechde die wies ghelijck datgras
        Van savonts tot die morghen.
        Nu moet ic bliven int verdriet,
        God gheef hem ramp mer diet my riet!
        Die cap en maeckt die monick niet
        Nu moet ic bliven int verdriet,
        God gheef hem ramp mer diet my riet!
        Die cap en maeckt die monick niet
      
      
        Mi docht, ic soude al int habijt
        Ghelijck en enghel leven,
        Vrolijck wesen mit yolijt
        Bij Goode sijn verheven.
        Mer hoer doch vrienden, dit bediet
        Die mensheit my niet achterliet.
        Die cap en maect en monick niet
        Mer hoer doch vrienden, dit bediet
        Die mensheit my niet achterliet.
        Die cap en maect en monick niet
      
      
        Ic ben gheraeck al in dat strick
        In Jhesus' net ghevanghen.
        Als ic lach in der sonden strick,
        Ghinck Hij die hant my langhen.
        Al heb ic nu dus groot onthiet,
        Nochtans wanneer ment wel doer siet:
        Die cap en maect den monick niet.
        Al heb ic nu dus groot onthiet,
        Nochtans wanneer ment wel doer siet:
        Die cap en maect den monick niet.
      
      
        Niet anders ben ic nu ghestelt
        Dan als ic was te voren:
        Dat vleisch dat doet my groot ghewelt
        Daer ic mede bin gheboren.
        Ic vecht altijt mit groter vlijt,
        Ten baet niet wat ic put of ghiet:
        Die cap en maect die monick niet.
        Ic vecht altijt mit groter vlijt,
        Ten baet niet wat ic put of ghiet:
        Die cap en maect die monick niet.
      
      
        Ic ben gheneicht ghelijck ic plach
        Tot dansen ende tot springhen,
        Van tsavonts totten lichten dach
        Mit blider herten singhen.
        Des werlts sop my noch beghiet,
        Al nu met coude als nu met heet:
        Die cap en maect die monick niet.
        Des werlts sop my noch beghiet,
        Al nu met coude als nu met heet:
        Die cap en maect die monick niet.
      
      
        Claer isser waer int openbaer:
        Ten is gheen scheel te sterven
        Slechts eenen doot, meer dach ende jaer
        Die vryen wil te derven,
        Seer weinich wist ic watter briet!
        Al ben ic van Marien bevreet,
        Die cap en maect die monick niet.
        Seer weinich wist ic watter briet!
        Al ben ic van Marien bevreet,
        Die cap en maect die monick niet.
      
      
        Voersiet uw kans, beraet u wel,
        Die u ter oerde wilt gheven:
        Ten is voerwaer gheen kinderspel
        Ghebonden hier te leven.
        Die luysen sijn een vul ghediet
        Het tsi int hempt of oppet cleet:
        Die cap een maect die monick niet.
        Die luysen sijn een vul ghediet
        Het tsi int hempt of oppet cleet:
        Die cap een maect die monick niet.
      
      
        Sijt huysch van monde, Dat bid ic dij,
        Die waerlijck sijt van leven.
        Als jonghe herten worden blij
        Tot vroechden hem ghaen gheven.
        Ghec waer hij die hem daer aen stiet,
        Want waerlijck sonderarsch ghesciet.
        Die cap en maect die monick niet.
        Ghec waer hij die hem daer aen stiet,
        Want waerlijck sonderarsch ghesciet.
        Die cap en maect die monick niet.
      
      
        Mijn sinnen lopen noch seer wilt
        Diet liedeken heeft ghemaeket;
        En brootsack voert hij in sijn schilt
        Die werelt heeft hij versaeket.
        Hij hoert seer gheern en vrolick liet
        Al is hij nu een paep ghewiet:
        Die cap en maect die monick niet.
        Hij hoert seer gheern en vrolick liet
        Al is hij nu een paep ghewiet:
        Die cap en maect die monick niet.
      
    
  