
    
      
        Och edel ziele anscouwet
        wat v mynne heuet gedaen
        sich hoe ic stae bedouwe
        mit wonden al ontdaen
        myn bloet hebbe ic gestortet wt
        op dat ic v mocht hebben o ziele in eenre bruut
      
      
        Ic heb om v gestreden
        wal dertich iaer
        ende heb den doot geleden
        anden cruce ynt openbaer
        ic en kan v o ziele laten niet
        wilt dit gedencken als gi hebt swaer verdriet
      
      
        Â¶ Geuet my in allen
        dat v liden ende smerte
        mit uwen roden wonden
        geprentet staen in myn harte
        ende ic v den wech moet volgen nae
        den gi myn lief van mynnen hier syt voer|gegaen
      
      
        In allen dinen liden
        gedencket myn swaer pyn
        in gaet doet mynre syden
        ende ruest in dat herte myn
        ende wilt ene corte wyl liden om my
        du salste tot ewigen tijden o ziele verbliden  mit my
      
      
        O lief bouen al vercaren
        o alre getrouweste vrient
        om uwer swaere pinen
        die gi al onuerdient
        van mynnen woldeste liden om my
        geuet my in allen liden te verbliden o lief om di
      
      
        Mijn lief dat vercaren haen
        dat is soe scoen gedaen
        dat sonne sternen ende maen
        des alle wonder haen
        wt dusenden vercaren blanck wit ende roet
        hi draget op syn hoeuet enen doernen rosen hoet
      
    
  