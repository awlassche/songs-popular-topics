
    
      
        De vedele es van so zoeter aert
        Al ware een hertze jonc bezwaert
        Dat spel soudze verbliden
        Vor alle dinc hebbict begaert
        Nu grijst mijn top nu graeut mijn baert
        Vruechden mi ontgliden
        Haddic minen stoc ghespaert
        Doe hi was stijf ende wael ghesnaert
        Sone stondic niet beziden
        Wat saelt gheclaecht doch eist also
        Dat es mijn hertze gar onvro
        Als een versteken vedel man
        Bonghen akaren vedel spel
        Ghevoucht den jonghen hertzen wel
        Want alle vruechden clever an
        Ich haen verdorven mijn ghestel
        Int vedelen dat mi rauwen sel
        Daer nes een ander up nochtan
        Hi sceiter van dies niet en can
      
      
        Dat bongen es vul der vroilicheit
        Als men de bonge te pointe leit
        Ende menre up speilt gheringhe
        So mense dan gheringher sleit
        Te meer haer luut te zuetzer gheit
        Mi huecht dat icker of zinghe
        Haddic ghespaert mijn aerbeit
        Het stonde mir bas dant mir nu steit
        Nu trueric zonderlijnghe
        Wat saelt gheclaecht doch eist also
        Dat es mijn hertze gar onvro
        Als een versteken vedel man
        Bonghen akaren vedel spel
        Ghevoucht den jonghen hertzen wel
        Want alle vruechden clever an
        Ich haen verdorven mijn ghestel
        Int vedelen dat mi rauwen sel
        Daer nes een ander up nochtan
        Hi sceiter van dies niet en can
      
      
        Akaren dat es wel also zoet
        Als men de const te rechte doet
        So gheift se also zuetzen clanc
        Mijn hijsterment was wilen goet
        Doe haddic tallen vruechden spoet
        Wat ic nu doe dats zonder danc
        Die hem mestroost hine es niet vroet
        Na dien dat emmer wesen moet
        Ic houds mi anden goeden dranc
        Wat saelt gheclaecht doch eist also
        Dat es mijn hertze gar onvro
        Als een versteken vedel man
        Bonghen akaren vedel spel
        Ghevoucht den jonghen hertzen wel
        Want alle vruechden clever an
        Ich haen verdorven mijn ghestel
        Int vedelen dat mi rauwen sel
        Daer nes een ander up nochtan
        Hi sceiter van dies niet en can
      
    
  