
    
      
        God groetu lieflic beilde zoet
        An deser zuetzer morghin stont
        Ende also menich minlijc groet
        Als di mach weinschen eenich mont
        Daer toe so es mijns hertzen gront
        Dijn eighin woonst so waer ich bin
        Ontdoe dijn hertze ende laet mir in
      
      
        Sluutstu vor mi die hertze dijn
        So es mi alle woonst tze clein
        Want du best vrauwe alleine int mijn
        Daer in mach comen anders gein
        Nu laet ons bliven dan gemein
        Minlic elc in anders zin
        Ontdoe dijn hertze ende laet mir in
      
      
        Al ware mijn cracht sampsoens ghelijc
        Mijn scoonheit als was abseloen
        Vor alexandre van machten rijc
        Ende wiser ooc dan salemoen
        Sone condic vrauwe niet anders doen
        Dan dijn begher vor al ghewin
        Ontdoe dijn hertze ende laes mir in
      
      
        Sin hertze ende moet ziele ende lijf
        Es eighin dijn hoet mir vergheit
        Vergheitstu mijns troutzalich wijf
        So es mi alle vruecht ontzeit
        Een groete dijnre goetlijcheit
        Ghef mir doch vrauwe in mach niet min
        Dan sluut dijn hertze ende mi daer in
      
    
  