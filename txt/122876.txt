
    
      
        Wij brengen op dit feestgetij
        Gebloemte rijk in glans;
        Want geur en kleuren voegen bij
        Den groenen mirtenkrans:
        Uw hoogtijd die ons 't hart verheugt,
        O bruidegom en bruid!
        Lokt toonen van opregte vreugd
        De borst en lippen uit.
      
      
        De welvaart huw' zich aan uw schreên,
        En schenke u keurgenot;
        Blijft slechts in wil en harten één,
        En smaakt dan 't zaligst lot.
        Waar ge uwen voetstap wendt of zet,
        Ontluike geurig kruid,
        En tijdig siere uw huwlijksbed
        Een teedre liefdespruit.
      
      
        Leef lang en vrolijk, jeugdig paar!
        Gods gunst dale op u neêr,
        En dat, met ieder wislend jaar,
        Uw huwlijksheil vermeer';
        En smake u 't huwlijk steeds zoo zoet,
        Hoe 't ontrouw lot zich keer';
        Als ons deez' vollen beker doet,
        Gedronken u ter eer.
      
    
  