
    
      
        ALs ic beghin te dencken
        Op minen verloren tijt
        Mijn sinnen willen mi ontsincken
        Want qualijc heb ic mi gequijt
        Teghen onsen heere
        Midts sonden ende misdaet
        This tijt dat ick bekeere
        Ende dat ick steruen leere
        Eer dat ick come te laet
      
      
        Seer commerlijc staet mijn leuen
        Want cort is hier den tijt
        Veel sonden heb ick bedreuen
        Ende ic en weet gheen respijt
        Maer ic mach wel trueren
        Als coemt die bitter doot
        Want dan salt al besueren
        In also corter vren
        Die siel in pine groot
      
      
        Werwaert dat ick mi keere
        Ouer al ben ick begaen
        Hier bouen is ons heere
        Teghen wien ick heb misdaen
        Achter sijn mijn sonden
        Ende minen verloren tijt
        Beneden der hellen gronden
        Die mi tot allen stonden
        Verslinden wil met nijt.
      
      
        Als ic dan voort aenmercke
        Hoet in die werelt staet
        Die lueghenen sij verstercken
        Die waerheyt te niete gaet
        Rechtuerdicheyt is verdreuen
        Die trouwe is bleuen doot
        Die minne is versleghen
        Dit doet mijn herte beweghen
        Ende liden pine groot.
      
      
        Nu mach ic wel suchten en claghen
        Ende weenen tot alder tijt
        Ick heb soe langhe gaen iaghen
        In deser werelt wijt
        Om rechte trou te vinden
        Maer het is al om niet
        This tijt dat ick mi versinne
        Ende keere mijn herte binnen
        Eer mi meer drucx gheschiet
      
      
        Nu wil ick eewich bliuen
        Ghelijck die Phenix doet
        Opten berch van oliuen
        Daer Iesus op storte sijn bloet
        Een vier sal ick daer maken
        Van hitten also groot
        Al van den dorren staken
        Daer Iesus aen woude smaken
        Voer ons die bitter doot
      
      
        Och wilt mi doch beraden
        Maria maghet soet
        Ende wilt mi staen in staden
        Op v draghe ick den moet
        In deser dorrer heyden
        Daer ick allendich dwale
        Ende wilt mijn siele gheleyden
        Als ick van hier moet sceyden
        Ende brengtse ter hemelseer sale
      
    
  