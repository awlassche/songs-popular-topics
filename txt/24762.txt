
    
      
        Een edel werde reine vrucht
        Hout mi in rechter trauwen
        Claerre dan der zonnen lucht
        Boven allen vrouwen
        Als icse minlic mach aenscauwen
        Sone es mijn bliscap niet te scriven
        Gheen vruecht en mach mer in den zin
        Wien ic met trouwen steidich bin
        Die moet eens anders eighin bliven
      
      
        Si kent dat ic haer eighin bem
        Hoe salic dan gheliden
        Dat eenich ander heift met hem
        Mijn vruecht ende mijn verbliden
        Ach leider al mach ict beniden
        In maecht met eren niet ontkiven
        Gheen vruecht en mach mer in den zin
        Wien ic met trouwen steidich bin
        Die moet eens anders eighin bliven
      
      
        Ic minse boven al dat leift
        Met herten ende met zinne
        Die duecht die ere die an haer cleift
        Behout mi vaste hier inne
        Om lief om leit wes ic beghinne
        Haer eere ne willic niet verdriven
        Gheen vruecht en mach mer in den zin
        Wien ic met trouwen steidich bin
        Die moet eens anders eighin bliven
      
      
        Dus duchtic dat ic sterven moet
        Maer niet bi haren scouden
        Want in wil niet dat soe yet doet
        Haer eere ne si behouden
        Mijn leit moetic int beste vouden
        Of onghenoucht sal mi ontliven
        Gheen vruecht en mach mer in den zin
        Wien ic met trouwen steidich bin
        Die moet eens anders eighin bliven
      
      
        O vrouwe daer al mijn troost an steit
        Blijft mi vort an ghestade
        Kent dat ic lide menich leit
        Van rouwen vro ende spade
        Ic hope een ende deser scade
        Ghi sijt mijn lief vor allen wiven
        Gheen vruecht en mach mer in den zin
        Wien ic met trauwen sculdich bin
        Die moet eens anders eighin bliven
      
    
  