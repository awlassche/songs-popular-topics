
    
      
        Hoort al na mi /
        verstaget wel mijn reden
        Weest vrolijck ende bli,
        scout nijt tot allen steden
        Want die wil staen in nijt /
        die wort veel vruechden quijt /
        tot alder tijt
        Dus teghen v sinnekens strijt
        ende stelt v herte in vrede /
        in vreden / in vreden / in vreden.
      
      
        Nu sietmen veracht
        Al op den dach van heden
        Die wijsheyt verpacht
        Die wort nu af ghesneden
        Sij hebben hier dat regiment
        Die in sonden sijn verblent
        This wel bekent
        Maer weest ghi diligent
        ende stelt v herte in vrede /
        in vreden / in vreden / in vreden.
      
      
        Al siet ghi nu
        Die sommighe rustich treden
        Soe denct ende peyst bi v.
        Het is hier haest gheleden
        Sij triumpheren hier
        Sij maken blide chier
        In wijn oft in bier
        Schout altijt quaet bestier
        ende stelt v herte in vrede /
        in vreden / in vreden / in vreden.
      
      
        This al confuys
        Van boven tot beneden
        Een yeghelijck weet sijn cruys
        God laet hem wel met treden.
        Die nu wat hier lijdt
        Hier namaels hem verblijt
        Ende wort beurijdt
        Dus teghen v sinnekens strijt
        ende stelt v herte in vrede /
        in vreden / in vreden / in vreden.
      
      
        Princesse / al watmen seyt
        van desen nieuwen seden
        En wert doch niet verleyt
        Al wort ghi seer ghebeden
        Ondersoect die gheesten wel
        Oft sij sijn God rebel
        In haer voorstel
        Ende schout alle leeringhe fel.
        ende stelt v herte in vrede /
        in vreden / in vreden / in vreden.
      
    
  