
    
      
        IEsus riep sijn beminde bruyt
        Coemt haestelijc sonder beyden
        Ende doet mi op ws herten duer
        Ick spreke v gherne alleyne
      
      
        Dat maechdeken had haer lief haest ghehoort
        Sy stelde haer haest vander straten
        Si dede op haers herten duere
        Haren brudegom heeft si in gelaten
      
      
        Doen si hem in ghelaten had
        Hi ghinc haer so minnelijc toe spreken
        Segt mij mijn wtuercoren bruyt
        Waer om hebdy mi soe dich vergheten
      
      
        Dat ick v lief vergheten heb
        Dat doet mijn coude minne
        Ick heb mi seluen veel te lief
        Daer om en can ick v niet kinnen
      
      
        Hebdy v seluen lieuer dan mi
        Daer toe en hebdy gheen verwe
        En dede mijn godlijc onderstant
        Ghi sout moeten bederuen
      
      
        Ic ghelooue lief heer v woerden sijn waer
        Voer v en is gheen dinck verholen
        Ick ben v arm verdoelde scaep
        En laet mi niet verloren
      
      
        Lief kint dat en soudick niet gaerne doen
        Leeft altijt met raden
        Een suuer / reyn / ootmoedich herte
        En wil ick gheen tijt versmaden.
      
      
        Lieue heer v woerden hebben mi gheraect
        Nochtans soe blijft mijn herte beuanghen
        Al heb ick menich goed opset
        Ick ben seer haest gheuangen.
      
      
        Lief kint dat is v eygen scult
        Dat doet v quade nature
        Wanneer ick v proeue met teghenspoet
        Soe wort v herte dicwils droeue
      
      
        Ic sie wel wat v let lief kint
        Ghi gheuet spel al verloren
        Als ic v onttrecke mijn soeticheyt
        Ende legghe v suer te voren
      
      
        Lieue heer dat en is geen ongelijck
        Ghi legt mi al int suere
        Ick ete so node dat garsten broot
        Dat crenct mijn arm nature.
      
      
        Ghi en sijt niet beter dan Dauid en was
        Hy en heeft gheen ander broot gheten
        Hi weende so menighen heeten traen
        Voer alle sijn vore gheleden ghebreken
      
      
        O heere dat en is gheen onghelijck
        Ghi hadt Dauid sijin herteken beuanghen
        Met uwer tegenwoerdicheit
        Hi en conde v niet ontganghen.
      
      
        Sijt te vreden mijn wtuercoren bruyt
        Kiest mi tot eenen lieue
        Ende blijft mi ghetrouwe als Dauid dede
        Ick aen sal v niet verlaten
      
      
        O heere ic sout so gerne doen
        Conde ic v heel verweruen
        Al sout mi costen vleesch en bloet
        Ick sal mi leeren steruen.
      
      
        Dit lieken is gedicht ter eeren
        Van alle ionghe maechden
        God gheue hen gracie in haren strijt
        Dat is moeten volherdich bliuen
      
    
  