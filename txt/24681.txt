
    
      
        God gruet u, suver maecht Margriet.
        God gruet u, uutvercoren.
        Ic bid ju dat gi my aensiet
        End mijn ghebet wilt horen.
        5 Och, troest my doch in mijn verdriet
        Dat my dic coemt te voren.
      
      
        Ic bin bedroeft en seer versaecht,
        Als ic denc om mijn leven
        End reden moet, alst Goy behaecht,
        10 Voer al mijn sonden gheven.
        Ic vrees, ic zal zeer sijn beclaecht,
        Mit recht mach ic wel beven.
      
      
        Nu, lieve maecht, mijn troest sy dy
        End oec mijns herts begheren.
        15 Ic bid u, staet my nu doch by
        Tot uwer brugoms eeren,
        End bidt hem dat hi my maect vry
        Van al dat my mach deren.
      
      
        Ic bidt u dat gi my verblijt,
        20 O scoender creaturen.
        Ic hoep u dienre te sijn altijt
        So lang ic sal ghedueren.
        Des viant strick aen stucken snijt,
        Uut sijn macht wilt my vueren.
      
      
        Een draecs figuer so nam hi aen
        End quam op u gheberen.
        Gi hadt die gracy Goots ontfaen,
        Hi en cond u nijt ververen.
        Gi waert seer bout ende onversclaen,
        30 Al waert gi jonc van jaren.
      
      
        Hi wert al seer, al waer gi teer,
        Somtijt van u ghescleghen.
        Ghi worpten neer, hi sonder weer
        Nam disciplijn te deghen.
        35 Van Jhesu, onsen lieven heer,
        Had gi die macht ghecregen.
      
      
        Nu lieve maecht, siet my doch aen,
        Wilt horen mijn ghebeden.
        Helpt my die gracy oec ontfaen,
        40 Die gi hadt hier beneden:
        Den viant altijt wederstaen,
        Mit Jhesu tsijn in vreden.
      
      
        Lof, eer si u in hemmelrijc
        End alle Goots vreendinnen.
        45 Helpt suster Lutghert trouwelijc
        End my, die sy uut mynnen
        Tot Jhesus eer heeft guetelijc
        Dit boecskijn doen beghinnen.
      
      
        Oec wilt haer broederkijns bistaen,
        50 Haer susterkijns te samen,
        Als ic vermoy end waerlic waen,
        Die alte gheerne namen
        So vroe als sy van hene gaen
        Dat sy vlus bi u quamen.
      
      
        O heylighe Drievoudicheyt,
        Een wesen, drie personen,
        Lof sy u in der ewicheyt
        End vruechd die mit u woenen.
        Verleent ons nu oetmoedicheyt
        60 End daerna wilt ons croenen.
      
    
  