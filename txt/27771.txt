
    
      
        Verblijt u Neerlant met jolijt,
        En dancket God den Heer altijt
        Voor zijn groote weldaden,
        Die ons hier zijnen Vrede soet,
        Sent boven vanden Hemel goet,
        Zijn ghemeynte beladen:
        Singht nu altsaem een vrolick Liet,
        Gods gracy die is ons gheschiet
        Ghelijck wy sien voor ooghen,
        Hy heeft der Heeren harten in d'hant,
        Teghen Gods macht en kan niemant,
        Al heeft hyt langh vertooghen.
      
      
        Tot Bruessel zijn alsdoen vergaert,
        Die Staten der Landen vermaert,
        Om soo te accorderen,
        Met den Prins van Oraengien goet
        End die Staten van Hollant vroet,
        Tot God end s'Conincks Eere,
        Te verdryven de spaengiaerts al,
        Onsen God daer toe helpen zal,
        Want t'zijn zijne vyanden,
        Om te vermoorden zijn sy hier,
        Ende om te spoeljeren schier
        Al onse Nederlanden.
      
      
        Den thienden October befaemt,
        Waren d'Heeren by een versaemt,
        Om d'Zeghel aen te kleven,
        Aende Pays-brieven van accoort,
        By d'Staten opgherecht alst hoort,
        Om vreed'lijck elck te leven:
        Die Staten waren doen vergaert,
        Van Hollant, end Zeelant vermaert,
        Al binnen Ghendt die Stede,
        Den twaelfsten dach van deser maent,
        Tot vrede, waeren zy vermaent,
        Twelck veel verblijden dede.
      
      
        T'heeft ontrent thien Jaren gheduert
        Daerom soo menich mensche truert,
        Doe d'spaengiaerts int Lant quamen,
        Inlantsch oorloch bedervet Landt,
        De Geusen aenden water-kant,
        Zy benouden ons altsamen.
        De spaengiaerts namen ons lijff en bloet,
        Die geusen rooffden onse goet,
        Niemant mocht t'hooft uut steken,
        Siet doe waren wy soo benout,
        Van vrient end vyandt menichfout
        Blytschap doet mijn tongh spreken.
      
      
        Men hoorde t'Schut aen allen oort,
        Affschieten, om sulck blijd' accoort,
        Peck-tonnen branden seere,
        Elck sal besitten nu zijn goet,
        Om t'ghelooff niet meer storten bloet,
        d'Prins is Admirael der Meere:
        Twee hondert vendels men vlieghen sach,
        In Brabant maecktemen ghewach,
        Uut te dryven de Spaengiaren,
        Zy meenden t'zijn ons over-Heer,
        Maer God die plaghet haer nu weer,
        Dat wordens' wel ghewaere.
      
      
        Ghy Landen, maeckt u op de been,
        Verslaet de Spaengiaerts alghemeen,
        Het sal haest zijn ghedaene,
        Maeckt u selven in alles vry,
        Die sout hebben geweest in slaverny,
        Slaetse, valt dapper aene,
        Ghy Heeren staet malcander trou by
        Wilt pleghen gheen verradery,
        De Prins sal niet bezwijcken,
        De Coningin van Eng'lant fijn,
        Zal u oock wel bystandich zijn,
        In Vranckrijck desghelijcken.
      
      
        Prince laet u niet lastich zijn,,
        Al geeffdy schattingh dit termijn,
        Tot garnisoen der Staten
        Tis beter dat ghy nu wat gheeft
        Dewyle ghy in vreden leeft,
        Alst al moeten verlaten,
        Die Spaengiaert u niet laten sal,
        Ghelijckmen hier siet over al,
        Als sy u overcomen,
        De wapens neemt mee inde hant
        En strijdet voor u Vaders Lant,
        Ridderlijck sonder schromen.
      
    
  