
    
      
        Ghy Christen allegare,
        Wat nieus wort u bediet,
        Al van een droeve Nieumare,
        Dat Thantwerpen is gheschiet:
        Daer leet so menich Christen verdriet,
        Al om Gods woort ende anders niet,
        En menighen Burgher mede,
        Doen de Prince track uut der stede.
      
      
        Een placcaet vande Raedtsheeren
        Heeftmen Tantwerpen ghesien,
        Om datmen niet en soude leeren
        Gods woort de simpele Lien:
        Men hoorde de Predicacy verbien
        Doe bedroefden haer de Burghers mitsdien
        En menighen vromen Christen,
        Tot een verblyden van de Papisten.
      
      
        Smorghens ten seven uren,
        Den elfsten Aprilis voorwaer,
        Quam de Prince met ghetruren
        Op de Meerbrugghe aldaer,
        End hy sprack tot de ghemeyne Schaer,
        Die Gods woort lief hebben, volghen my naer:
        Hy weende voor de ghemeynte
        Dat daer gheschiede so grooten vercleynte.
      
      
        Dit jammer sachmen gheschieden,
        Onder de ghemeynten alleen,
        Want sy begosten te vlieden,
        End weenden al groot en cleen,
        Sy spraken tot den Prince int ghemeen:
        Wy volghen u na, end anders gheen
        En laet ons niet bederven,
        Want met u willen wy leven en sterven.
      
      
        Men sach den Prins de reyse aenveerden,
        Met sijnen Edelen Staet,
        Te voet end oock te Peerden,
        En menighen Burgher met der daet:
        Daer bleeffer noch veel om haer eyghen baet
        En dachten: Wy comen noch niet te laet:
        Maer het is haer al berouwen
        Want sijt tAntwerpen niet derren houwen.
      
      
        Vele rijcke Persoonen,
        Van de Confessie van Antwerpen fijn,
        Quamen haer oock vertoonen
        Voor den Prince, verstaet wel mijn.
        Maer hy sprack: ghy weyffelaers vol fenijn,
        Vertreckt van my op dit termijn,
        Van schaemten sachmense bleusen,
        Want sy creghen al langhe Neusen.
      
      
        Wel twintich duysent uutghelesen
        Isser uut Antwerpen ghevlucht:
        Ende Tshertoghenbosch by desen
        Is onder tvolck so grooten ghesucht,
        In Vlaendren is oock so grooten gherucht,
        Het Volck is alomme seer beducht,
        Want sy worden al bestreden,
        Die den Bel niet en willen aenbeden.
      
      
        Die Hertoghinne van Parmen
        Heeft haer bloedighe tanden ghewet,
        Met alle haer loose Gensdarmen,
        Die sy al teghen de Christenen set:
        De Grave van Egmont hier op let,
        Die heeft de Geusen ghebrocht int net,
        Met syne valsche wercken
        Strijt hy voor de Roomsche Kercken.
      
      
        Men machse wel ghelijcken
        By Coninck Saul ghesusseert
        Die Gods ghebodt ghinck beswijcken
        Ende heeft des Werelts goet begheert,
        Daerom is syn Rijck ghemineert,
        Ende is van God ghedestrueert:
        Ghedenckt ghy Bels dienaren,
        Hoet met Saul is ghevaren.
      
      
        Ghy Christenen wilt niet wanhopen,
        Al lijdt ghy turbatie groot:
        Al moet ghijt nu verloopen,
        Ende lyden soo menich aenstoot:
        Ghedenckt op Christi belofte minioot,
        Al moet ghijt nu verlaten bloot,
        Wilt u daer in verblyden,
        Want Christus heeft selfs moeten lyden.
      
      
        Laet ons nu vromelijck stryden,
        Al worden wy hier benijdt,
        Wy sullen met Christo verblyden
        In der eeuwicheyt met iolijt,
        Want tis nu wel den laetsten tijt,
        Daer ons Mattheus af belijdt
        In sijn vierentwintichste vol vramen,
        Dus weest ghetroost Broeders al tsamen.
      
      
        Daer sijn seer veel Tyrannen,
        Die Gods woort nu weerstaen,
        Daer sijn seer veel Edelmannen,
        Die Gods Leeringhe nemen aen:
        Als Brederoe end de Palsgrave saen,
        Graef Lodewijck heeft het gheloof ontfaen,
        Met den Prince van Conde sonder schromen
        En den Ammirael tonser vromen.
      
      
        Al wiltmen nu doen trueren,
        De Geusen int generael:
        Sy sullent noch besueren
        De valsche Papisten altemael:
        Want de Duytsche Heeren principael
        Willen de rechte leeringhe, hoort dit verhael,
        In dese Nederlanden bringhen,
        Al souden sy de Regenten daer toe bedwinghen.
      
      
        Ghy Geusen wilt u vermeeren,
        Laet ons Godt bidden eenpaer,
        Dat hy al dees Edel Heeren
        Wil bewaren voor eenich misbaer,
        Op dat sy vrymoedich sonder vaer,
        Dat Evangelium volghen naer,
        En strijden met David eendrachtich,
        Voor dat Christen gheloove warachtich.
      
    
  