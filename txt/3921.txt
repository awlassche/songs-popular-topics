
    
      
        ADieu natuerlijc leuen mijn
        Adieu solaes ende alle mijn vruecht
        Adieu het moet ghesceyden sijn
        Van al dat ghene dat nu mijn herte verhuecht.
        Mi en sal niet bliuen dan die duecht
        Dat ic hier vinde wort mi ontogen
        Ioncheyt / schoonheyt / solaes / ende alle mijn vruecht
        Wie dat v mint hy wort bedroghen.
      
      
        Adieu werelt ende v ghesinne
        Adieu ghi aertsce compaengyen
        Adieu tes al verloren minne
        Dat wi beminnen te desen tyen
        Adieu het is al fantasie
        Al sidy schone voerden ooghen
        Tes al verdriet ende bitter lyen
        Wie dat v mint hi wort bedrogen
      
      
        Adieu is een ontroostelijck woert
        Gheuoele ick wel in minen moet
        Adieu ghi hebt mijn herte verstoert
        Och sceyden ghi my trueren doet
        Ic hope ghi sult mi wesen goet
        Als ic hier namaels sal verhoghen
        Och werelt valsch fenijn / al smaect ghi soet
        Wie dat v mint hi wort bedrogen
      
      
        Adieu dat ic te minnen plach
        Van v te sceyden dat doet mi pijn
        Natuere roept o wi o wach
        Adieu bose werelt vals fenijn.
        Ghi hadt verblint dat herte mijn
        Dat ghi mi seyt vinde ick gheloghen
        Ick meynde het hadde alsoe ghesijn
        Wie dat v mint hi wort bedrogen
      
      
        Adieu al sidy mi nu arbeyt
        Maer als die siele van God moet scheyden
        Och lacy dat is veel meerder leyt
        Dat oerdeel si dan moet verbeyden
        Waer sal si haer dan gaen vermeyden
        Want nyemant en sal haer helpen moghen
        Dan salsi moeten wenen en screyen
        Wie dat v mint hi wort bedrogen
      
      
        Aldus dacht ic in minen sinne
        Tes beter dat ic mi bekeere
        Eer ick inden strick gheuangen binne
        Ende dat ick mi keere tot onsen heere
        Wat soude mi baten der werelt eere
        Als ick quame in so swaren doghen
        Dat ick haer hebbe ghedient dat rout mi seere
        Wie dat v mint hi wort bedrogen
      
      
        Ick bid v bloeme bouen alle vrouwen
        Maria neemt mi in v behoet
        Op v staet alle mijn betrouwen
        Als ic mijn leuen laten moet
        Dat ghi den viant van mi doet
        Om mijn verdriet is al sijn pogen
        Bescermt mi vander hellen gront
        Die anders mint hi wort bedrogen
      
      
        Maria bloem der amorosen
        Ghi sijt een tresoor vol alder duecht
        Ghi sijt vol minnen ghelijck die roose
        Ghi sijt een prieel / des hemels vruecht.
        Ghi sijt die mi verbliden muecht
        V langhe deruen brengt mi in doghen
        Coemt mi te hulpen suyuer iuecht
        Wie anders mint hi wert bedroghen.
      
    
  