
    
      
        Wie wil hooren een nieu ghesanck,
        Wat nieus sal ick aenheven,
        Hoe dat de Geusen namen haren ganck,
        Uut Enghelant met haren danck,
        En hadden in haer bevanck,
        Haren Admirael verheven.
      
      
        Dat was den hooch loffelijcken Heer
        Van Lume ghehieten,
        Met hem dat hy hadde noch meer,
        Torlom, vernaemt veer,
        Na de Hollanders haer voechden seer,,
        Sy dapper daer na stieten.
      
      
        Het gheschiede op eenen Palmdach
        Smorghens omtrent acht uyren,
        Dat sy aenvielen met groot ghewach,
        Die vloot al sonder verdrach
        T'gheschut als een donderslach
        Men aen beyde zijden mocht hooren.
      
      
        Daer quam uyt Spangien met de vloot
        Een Buys daer sy na loerden,
        Die sy met menighen schoot
        In namen met harden stoot.
        Twee kisten met gelde groot,
        En Specery sy daer uyt voerden.
      
      
        Op eenen Dincxdach traden aent lant
        Al de Soldaten en Capiteynen,
        Daer sachmen menighen fraeyen quant
        Uuten Briel sy schoten te hant,
        Sy meendense te keeren, want,
        Met vliegende Vaendels sy aen quamen.
      
      
        Met een Trompet al sonder getreur,
        Sachmen Torlon gaen treden,
        Ende hy quam ten Briele veur
        Hy seyde: doet op de deur:
        Want alle u vesten en muer
        Condt ghy voor ons niet houden.
      
      
        Van weghen den hooch gheboren Heer
        Van Orangien ghepresen,
        Gaf hy haer beraet een ure of meer
        Sy gaven geen antwoort weer
        Lume die haesten hem seer
        Met sijn hoopen uyt ghelesen.
      
      
        Twee tonnen vol met Buscruyt ghelaen
        Voor de poorte ginghen sy legghen,
        Die sachmen hen daer steken aen
        Die poorte brande saen,
        Goetwillich de Borghers op daen
        Dander poort, sonder weersegghen.
      
      
        Alsmen schreef twee-entseventich jaer
        Den eersten Aprilis tot desen
        So namen sy in, en dat is waer,
        Den Briel al sonder vaer
        Terstont sy ginghen maken claer,
        Melis Tempel ghepresen.
      
      
        Ghelijck als men leest in Samuel,
        Door de Arcke sijn ghebroken
        Alle de Afgoden also snel,
        De Schaker en sijn ghesel,
        En metten groeten Bel,,
        Een vyer ginghen sy stoken.
      
      
        Ducdalve mocht verdraghen niet,
        Den Bril op sijnen Neuse,
        Uut Uutrecht hy daerom trecken hiet,
        Hoort al na mijn bediet,
        Thien Vaendels Spangiaerts siet,
        Om te verstooren die Geusen.
      
      
        Niet wel waren die Spangiaerts ghemoet
        En Bossu bloetgierich bevonden,
        Sy traden in sommighe schepen onsoet
        Ende meenden verwoet
        Te wasschen haer handen int bloet
        Die sy inden Briel vonden.
      
      
        Seer dapper jaechden die Geusen haer,
        Aenden gront die Spangiaerts setten
        Haer Schepen, dat is openbaer,
        Door die Kley met grooter vaer
        Haer Vendels sy sleypten naer,
        Nae Dort wilt hier op letten.
      
      
        Die Spangiaerts met dreck belaen,
        Voor Dort sy deerlijck stonden,
        En meenden in te raken also saen
        Maer sy moesten daer buyten staen,
        Die Borghers lietense niet ingaen,
        Hoort al nae mijn vermonden.
      
      
        De Spangiaert quam voor Rotterdam,
        Sy vonden die Poorten ghesloten,
        Met verraderye also gram,
        Die Spaengiaert inne nam,
        Met ghedruys daer inne quam,
        Dat den Borgher heeft verdrooten.
      
      
        Wel twee hondert daer bleven doot,
        Die de Spangiaerts daer doorstaken,
        Noyt Borgher was in meerder noot,
        Ghekrijs was daer seer groot,
        En de straten van bloede root,
        Als Harinck sachmense kaken.
      
      
        Alle ghy steden cleyn en groot,
        Wilt hier doch wel op mercken,
        Laet u dit wesen in der noot,
        Een exempel end spieghel bloot,
        Hout u vast totter doot,
        Voor die sulck boosheyt wercken.
      
      
        Die van Vlissinghen ghemeyn,
        En gheheel Walcheren machtich,
        Met haer trocken eenen lijn,
        Die van der Veere fijn
        Met de Boeren sy eens zijn,
        Middelburch sy dwinghen crachtich.
      
      
        Den Alvens Rijcke heeft een ent,
        In dat Zeelandt vercooren,
        Sijne Zeevaerdt is gheschent,
        Want die Wielinghe also jent,
        End de Mase exellent,
        Die heeft hy nu verlooren.
      
      
        Lof Prince onse God altijt,
        Wilt verlossen tot desen,
        Die om de waerheyt zijn benijt,
        End u soecken met herten vlijt
        Oock die voor den uwen strijt,
        Wilt die behulpich wesen.
      
    
  