
    
      
        DAer toe dwanck hem der minnen bant
        Want Christus gheen genade en vant
        Noch ooc gheen en sochte
        Hi leedt dat hem te liden stont.
        Die heere diet al volbrochte.
      
      
        Dat leedt hi al om smenschen wille
        Hi salt ons loonen al swijcht hi stille
        Ten ionxsten daghen
        Dair en sal helpen siluer of gout
        Noch vrienden noch maghen
      
      
        Help rijck heer God wat is dit leuen
        Die de wereld hantiert die mach wel beuen
        Wij moeten doch steruen
        Steruen is onser alder erue
        Wij moeten ymmer steruen
      
      
        O mensce ic hebt v lange geseyt
        Siet dat ghi v te tide bereyt
        Eer dat ick mi erre
        Ic sende mijn boden ondertussen
        Al wone ic seer verre
      
      
        Helpt ons Maria wt alder noot
        Dese werelt te hantieren si is so loos
        Haren loon is cranc
        Ic wil mijn herte tot Gode keeren
        Al sonder bedwanck
      
    
  