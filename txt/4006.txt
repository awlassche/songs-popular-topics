
    
      
        HEt gheuiel op eenen donderdach
        Daer Christus hoorde ons gheclach
        In scrifture was ghesloten
        Dat hi een nieu testament versach
        Dat oude heeft hi ghebroken
      
      
        Hi heeft dat waer is ende openbaer
        Die wt den hemel was ghecomen daer
        Gheboren van eender maghet
        Ende heeft drieendertich iaer
        Die siele ghesocht verstaghet
      
      
        Hemseluen ghelaten al in dat scijn
        Vanden brode / ende vanden wijn.
        Gaf hi met sinen handen
        Sijn lichaem gheleuert / tbloet moste ghestort sijn
        Dat waren twee diere panden.
      
      
        Hi gaf hemseluen in een present
        In spise / in dranc / seer excellent
        Der sielen om te schincken
        Ontspringt / ende singt lof sacrament
        Wi willen ws ghedincken
      
      
        Aenscout dat broot der enghelen soet
        Ghegheuen den menschen voer haer behoet.
        Het sal v siele stercken
        Bewaren in allen teghenspoet
        Ende leeren v duechden wercken.
      
    
  