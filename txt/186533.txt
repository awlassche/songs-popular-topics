
    
      
        Leider, mag ik u wat vragen?
        Weet u nog wel van 10 Mei?
        Toen wij vochten tegen Duitschland,
        Toen waart gij daar toch niet bij?
        Toen de Nederlandsche jongens
        Vielen door het Duitsche vuur;
        Toen hebt gij u laf verborgen
        Ergens in een boerenschuur.
        Leider, mag ik u eens vragen,
        Hoe durft gij van moed gewagen?
      
      
        Leider, hebt gij het verwoeste
        Rotterdam al eens gezien?
        En zoo ja, hoe kondt ge Göring
        Dan de klok van Lunteren biên?
        Als men Neêrlands vrijheid afneemt,
        Doch gij buigt u diep terneer,
        Kruipend aan des vijands voeten,
        Vindt u dat een daad van eer?
        Leider, mag ik u eens vragen:
        Hoe durft gij van eer gewagen?
      
      
        Leider, gij spraakt in 't verleden
        Vaak van uw Oranjezin,
        En gij spraakt met dikke woorden
        Van uw trouw aan de Vorstin.
        Doch nu schimpt ge op Oranje
        En stelt Hitler bovenal.
        Met uw trouw is het, o leider,
        Dus een wonderlijk geval.
        Met wat walg'lijk onbehagen
        Hoor ik u van trouw gewagen.
      
      
        ‘Leider’ moogt ge zelf u noemen,
        Neêrlands leider zijt ge niet.
        Zelfs niet als de overheerscher
        U een leidersfunctie biedt.
        Nimmer zullen w' u erkennen
        Als den leider van ons land;
        Onze moed en eer en trouwe
        Blijft Oranje slechts verpand.
        Daarvan blijft tot 't eind der dagen,
        Het Oranjevolk gewagen.
      
    
  