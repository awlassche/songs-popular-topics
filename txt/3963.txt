
    
      
        ICk wil mi gaen vermeyden
        Ende laten die werelt staen
        Tot Iesus mijnen lieue
        Wil ick mi keeren gaen.
        Mijn herte wil ic hem gheuen.
        Gaen beteren mijn leuen
        Hi sal mi wel in sijn gracie ontfaen
      
      
        Hier is so grooten pine
        Al in dit aertsche dal
        Hier is so veel te doene
        Eer wijt connen versmaden al.
        Conden wij die dinghen laten
        Die ons meer scaden dan baten
        Het bewaerde ons voer menighen val.
      
      
        Wij hadden gaerne ruste
        Hoe sullen wi daer gheraken an
        Wij moeten ons bedwingen
        Dats dbeste / diet wel ghedoen can
        Ende gaen leeren steruen
        Van liden maken ons erue
        Oft anders yst verloren al.
      
      
        Ons seluen moeten wij laten
        Oft anders yst al niet
        Hebben wij gheen charitate
        Al ander duechden en baten ons niet
        Ons herte tot Gode draghen
        Ende nieuwers el na vraghen
        Dan tonser salicheyt en dient
      
      
        Och conden wij ghecrighen
        Een die ons so wel betaemt
        Het is so schoonen vrouwe
        Paciencie is si ghenaemt
        Si sout daer al bestieren
        Ons duechden leeren hantieren.
        So mochten wij lichtelijc voorder gaen
      
      
        Ick bid v alle gader
        Dat ghi op v hoede sijt
        Wilt dese duechden vercrighen
        So worden wij namaels verblijt.
        Die vyanden en sullen niet slapen
        Can hi / hi salt so maken
        Dat ghi daer af beroouet sijt
      
    
  