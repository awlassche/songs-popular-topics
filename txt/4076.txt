
    
      
        DIe vader God van hemelrijc
        Heeft die werelt so seer bemint
        Dat hi den sone die eewich is
        Ende met hem regneert / hier beneden heeft ghesint.
      
      
        De sone Gods is hier neder ghecomen
        Van minnen gheworden een kindekijn
        Die menscheyt heeft hi aen ghenomen
        Gheboren van eender maghet fijn.
      
      
        In armoeden ende in allinden
        Is gheboren een cleyn kint
        In doecken moestment winden
        Bont noch grau en was daer twint.
      
      
        Honger / dorst / martelie groot
        Heeft sijn menscheyt so ghequelt
        Hi sterf van minnen die bitter doot
        Om onsen wil dat weetmen wel.
      
      
        Die maledictie die ons was bleuen
        Van Adam / dat groot fenijn
        Heeft hy met sijnder doot verdreuen
        Ghebenedijt so moet hi sijn
      
      
        In dit kint sijn twee naturen
        Die godheyt / ende die menscheyt
        Ghenadich is hi in allen vren
        Wt hem vloeyt alle salicheyt
      
      
        Nu laet ons louen dat kindekijn
        Met niewen sange dats wel ghedaen
        Iesus is den name sijn
        Hi heeft ons hemelrijc ontdaen.
      
      
        Sijn weerdige moeder Marie
        Heeft hem ghesooghet nu ter tijt
        Met haren borsten maget vrye
        Dies moet si sijn ghebenedijt
      
      
        Wij bidden der moeder van desen kinde
        Dat is ons helpe ende gheleyde
        In ons alder leste gheleyde
        Als wi van hier moeten sceyden
      
      
        Glorie / lof / eere / weerdicheyt /
        Si desen kinde tot alder vre
        Drieuuldich in persoonlicheyt
        Een God / een wesen / ende een nature.
      
    
  