
    
      
        Zee sterre weest gegroet,
        moeder goeds ons behoet
        ende maecht altijt reijn
        hemels poort, blij, gemeijn
      
      
        Ontfangende saluijt
        door gabriels geluijt
        sterct ons in vrede vast
        van Eua naem ontlast
      
      
        Sondaren nu ontbint
        geeft licht die sijn verblint
        al ons quaden veriaecht
        alle goet ons toe draecht
      
      
        Toont dat ghij moder sijt
        ons gebet met der vlijt
        ontfanckt door v christus scoen
        voor ons worden v soon
      
      
        O maecht vuijtvercoren
        sachtmoedich wilt hooren
        ons vrijt van sonden bandt
        maeckt reijn, sacht, gooderhant
      
      
        Oeck dat wij leuen reijn
        den wech maect effen pleijn
        op dat wij Jesum sien
        ende met v verblien
      
      
        Loft godt vader ewich
        Christo soone enich
        heijligen geest oeck eer
        sij der drien, een heer
      
    
  