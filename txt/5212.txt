
    
      
        Laet ons nu allen vrolick wesen,
        Door dese feeste van Accoort
        Die meenich heeft ghenesen
        Die van drucke laghen versmoort:
        Want die bruyt is nu ons medecyne,
        Seer fyne, comt sy ons te pas,
        Mits Accoort en Minne fraey van schijne
        Helpen ons op die beenen ras.
      
      
        Hertelicken Begheeren vrymoedich,
        Met Vierich Appetijt eerbaer
        Brenghen haer vyanden bloedich
        Tot onderdanicheyt voorwaer,
        Also nu blijckt in dees Nederlanden
        Met schanden, mense wijcken siet
        Door de viericheyt menigherhanden
        Diemen aen veele menschen spiet.
      
      
        Deucht en Eer is vader en moeder
        Al van Accoort tprincelick vat,
        En helpen hem als tslants behoeder
        Soe dat hy crijcht so menighe stadt,
        Om daer deucht is te doen blijcken,
        En afwijcken, van haer voortstel:
        Dus laet ons Godt dancken alle ghelijcken
        Dat hijt dus heeft ghevoecht so wel.
      
      
        Goeden Wille Leeraer verheven
        U viericheyt ghy nu wel toont,
        Om met Accoort en Minne te leven,
        Waer Christus oock int midden woont,
        So dat ghy u nu wel moecht verblijden
        Gheen lijden, canmen u aendoen,
        Want de bruydegom sal u bevrijden
        Al spreecken sy oock noch so coen.
      
      
        O Eerbaer Conversatie schoone
        Een bode van dit hillick groot
        Ghy roept so meenighen persoone
        Die langh hebben gheweest benoot
        Om inden tempel volle van deuchden
        Met vreuchden te comen net en fraey
        Waer in hem meenich mensche verheuchden
        En zijn ghecomen sonder dilay.
      
      
        O Princelijcke daden alle
        Die in dese Vrede zijn ghedaen
        Ghy zijt seer sterck van ghetalle
        Om teghen alle quaet te staen
        Dus bidden wy u mannen en wijven
        Wilt verstijven in Gods woort
        Gods woort is, en sal eeuwich blijven,
        Door dit houwelijck van Accoort.
      
    
  