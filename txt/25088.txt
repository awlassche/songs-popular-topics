
    
      
        Geloeft soe si die maget marie.
        Van hemelrike.
        Her ihesus was van haer geboren.
        Op erterike.
        Maria maget vutuercoren.
        Ghi hebt verlost dat was verloren.
        By uwer dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Doen die yngel gabriel.
        Ter maget quam.
        Daer hise in haer heymelijcheit.
        Alleene vant.
        Hi sprac god gruetu reyne maecht
        Ghi sult van my sijn onuersaecht
        Van uwer dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Maria sine antworde niet.
        Si sweech al stille.
        Vor si des ingels woerde verstoet.
        Ende sinen wille.
        Hi seide si soude een kint ontfaen.
        Dat ihesus soude heeten. Al sonder waen.
        Een edel dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Alse maria dat verstoet.
        In haren moet.
        Sprac si hoe mochtic dies gelouen
        Maect my des vroet.
        Want ic noit man en hebbe bekint
        Noch begeert noch gemint.
        Oft eenege dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Maria droech die edel dracht.
        Der negen maent.
        Te bethleem lach si daer af.
        Al onuervaert.
        Doen waren veruult die saken.
        Daer die propheten te voren af spraken
        Van dese dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Te rome stont een huys gemaect
        Van stenen gedaen.
        Daer stont met letteren ane gescreuen.
        Dit huys sal staen.
        Ende en sal nemmermeer vergaen.
        Vor een maecht heeft een kint ontfaen
        Een edel dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Den herden op den velde.
        Soe dede dingel cont.
        Dat god geboren ware.
        Van eender maget ionc.
        Die ingelen die hier bouen sijn.
        Dreuen bliscap sonder keeren.
        Al voer die dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Ter seluer vren spranc een fonteine.
        Van olien.
        Als ons doet weten die scriftuere.
        Der rolien.
        Die olye der ontfermherticheit.
        Die es geboren der menschelijcheit
        In deser nacht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Men leide dat kint in doekelkine
        Al voir die coude.
        Om dat den adem vanden beesten.
        Verwermen soude.
        Daer mocht men groot wonder sien.
        Die beesten vielen op haer knien
        Al voir die dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Het stont een sterre in orienten.
        Wel wonderlijc.
        Si was soe claer dat si verlichte.
        Der sonnen blic.
        Als balam hadde geseet te voren.
        Daerbi wiste men dat was geboren.
        Die edel dracht.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Die prophete balam seide ouerwaer.
        Dat die sterre niet en stont.
        Daer dander staen.
        Si stont beneden in die locht.
        Si leiden die coningen.
        In die crocht.
        Daer tkint in lach.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
      
        Alse die coningen hadden gedaen.
        Haer offerande.
        Sijn si weder omme gekeert.
        Tot haren lande.
        Doen quamen si tnapels ane.
        Te colene liggen si begrauen.
        In een dierbaer graf.
        Ons es her ihesus kerst geboren.
        In deser nacht.
        Ons es her ihesus kerst geboren.
        Ter midder nacht.
      
    
  