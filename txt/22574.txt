
    
      
        Hoe luydt so sanc die geest uut rechter minnen:
        'Soe wye in grooten sonden leeft,
        Die mach hem wel versinnen,
        Dat hy in tijts die werelt ofgaet,
        In set in God sijn toevaerlaet,
        Hy is wijs, diet can versinnen!'
        Dat hy in tijts die werelt ofgaet,
        In set in God sijn toevaerlaet,
        Hy is wijs, diet can versinnen!'
      
      
        En dat verhoerde een sielen riep: 'Och ermee!
        Nu segt my, edel lichaem guet,
        Dijn leeven laet my ontfermmen
        Tewil dat wy sijn hier beneden;
        Want als die doot coemt Soe moet ic rede gheven.
        Soe wilt daer nu om dencken!'
        Tewil dat wy sijn hier beneden;
        Want als die doot coemt Soe moet ic rede gheven.
        Soe wilt daer nu om dencken!'
      
      
        Och, rijck Heer God, hoemach ic my verblijden?
        Och, werwaert dat ic heenengaen,
        Overal soe moet ic strijden.
        En bin ic dan ghewapent niet,
        Soe lydt ic wonder ende menich swaer verdriet.
        Heer God, helpt my nu strijden!
        En bin ic dan ghewapent niet,
        Soe lydt ic wonder ende menich swaer verdriet.
        Heer God, helpt my nu strijden!
      
      
        Mijn eyghee sinnen willen my verderven,
        Sy kijken alsoe gaeren uut,
        Sy willen soe noede sterven!
        Nochtans soe moettet ghestoerven sijn.
        Selt rijck Gods noch verworfven sijn,
        Soe moet natuer sterven.
        Nochtans soe moettet ghestoerven sijn.
        Selt rijck Gods noch verworfven sijn,
        Soe moet natuer sterven.
      
      
        Mijn eyghe sinnen willic gaen bedwinnen:
        Daertoe datsy gheneyghet sijn,
        Sij en sellens niet volbrenghen.
        Al soudt my costen mijn vleische ende bloet,
        Het sel der sielen wesen guet.
        Rick God, help my nu strijden!
        Al soudt my costen mijn vleische ende bloet,
        Het sel der sielen wesen guet.
        Rick God, help my nu strijden!
      
    
  