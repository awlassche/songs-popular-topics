
    
      
        Ghy jonghe kinders wilt op mijn leer mercken /
        Verlaet rabbauwen ende boose wercken /
        Vroech ende laet so wilt den Heere soecken /
        Studeert en leert in Christelijcke boecken /
        Weest niet trage v jonge aert wilt breken /
        Van Gods woort wilt altijt singen en spreken.
      
      
        0 Jonge jeucht / wilt toch nae tgoede pooghen /
        Tot 'swerelts vreuchde wert geensins getogen /
        Weest sober / waeckt / wildy Gods rijck erven /
        Wie na tvleys leeft / die sal moeten bederven /
        Dus simpel en ootmoedelicken wandelt /
        Gheen stoutheyt / noch onghehoorsaemheyt handelt.
      
      
        Beleeftheyt baert wel hier smenschen natuere /
        Maer van Godt coemt Godtlijcke deuchden puere /
        Wel hem die hier vroech zijn vleessche bedwinghet /
        En na d'enghe poorte altijt seer dringhet I
        Die al totten levee leyt seer bequamen /
        Altijt kinderen so wilt trier op ramen.
      
      
        De jonckheyt is gheneghen tot veel vreuchden /
        En tot des Werelts lusten / en gheneuchden /
        Maer zy sal vergaen na Johannes leeren /
        Hierom hebt lust al in de Wet des Heeren /
        Al by de spotters en wilt gheensins wesen.
        So suldy fraey blyven in Godes vreesen.
      
      
        O lieve kinders laet u informeren /
        Wilt Vader en Moeder aen doen eeren /
        Slacht niet den Cham die zijn vader begheckte /
        Dies de maledictie op hem streckte /
        Absalon wou oock zijn vader ontlyven /
        Dies hy aen eenen boom moest hanghen blyven /
      
      
        Joseph / en Isaack / wilt op desen mercken /
        Zy waren ghehoorsaem in alle wercken /
        Haer ouders leeringhe ghingen zy smaken /
        Oock Christus ghinc hem onderdanich maken
        Zijn ouders / doemen hem socht inden tempel /
        O jonghers laet u dees zijn een exempel.
      
      
        Laet u wijsen ghy kinders allegader /
        Want een vroom kint verblydet zijnen Vader /
        Oock des moeders trooste coemt deer wt rysen /
        Tis Syrachs leer / O jongers wiltse prysen /
        Doet altijt goet / ende schouwet het quaden /
        Kijft noch clams / doet oock gheen stoute daden.
      
      
        Laet alle goede manieren blijcken /
        Met den rebellen loops doch niet heen strijcken /
        Weest eerbiedich / wilt niemant wesen moeylick /
        De Hooverdye weest altijt verfoeylick /
        Ghedenckt datmen al in der heeter hellen /
        De Hooveerdighe eeuwich sullen quellen.
      
      
        Hebt acht op die drie vrome jonghelinghen /
        Die inden heeten oven moesten springhen /
        Al eer sy begaven Gods heylighe wetten.
        Wilt v vroom also hier te campen setten /
        Acht altijt op v meesteren verhalen /
        Die Godt ende zijn Meester vreest sal niet falen.
      
    
  