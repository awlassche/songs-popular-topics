
    
      
        Binnen in mir hertzen cas
        Daer staet een bloume die lieft mir bas
        Dan wes ich anders doen begrijf
        Robijn carbonkel no topas
        Ne sijn te prisene niet een vlas
        Voor haer die zoent der zonden kijf
        Dijnre roke en dooch gheen blijf
        Roze vul van tsemels dauwe
        Du best onse hope beware ons stijf
        De wech es ons te nauwe
        Werde vrauwe
        Doe ons trauwe
        Quijt onsen rauwe
        Ende ons bescauwe
        Als therte flauwe
        Eer ons ghelauwe
        Die helsche cauwe
      
      
        Du steis ghegroyt in eenre stas
        Int wortel dies de planter was
        U kint u vader maecht moeder ende wijf
        Eva leedde ons int maras
        Ave weder ons ghenas
        Om dijn omoediche zuver lijf
        Dijnre roke en dooch gheen blijf
        Roze vul van tsemels dauwe
        Du best onse hope beware ons stijf
        De wech es ons te nauwe
        Werde vrauwe
        Doe ons trauwe
        Quijt onsen rauwe
        Ende ons bescauwe
        Als therte flauwe
        Eer ons ghelauwe
        Die helsche cauwe
      
      
        Also de zonne dorscijnt een glas
        Ende bi der rayen groyet gras
        So dede de vader een neder drijf
        Drie rayen endede in eenen pas
        Bescenen die roze die zuver ras
        Ontfijnc dat zaet om ons beclijf
        Dijnre roke en dooch gheen blijf
        Roze vul van tsemels dauwe
        Du best onse hope beware ons stijf
        De wech es ons te nauwe
        Werde vrauwe
        Doe ons trauwe
        Quijt onsen rauwe
        Ende ons bescauwe
        Als therte flauwe
        Eer ons ghelauwe
        Die helsche cauwe
      
    
  