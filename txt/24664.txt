
    
      
        Der werlts myn is al verloren,
        Ay want men gheen ghetrou en vijnt.
        Och lacy, wat had ic vercoren,
        Doe ic haer mit solaes ontfinck?
      
      
        Och sonden heeft sy boven maten
        Op my gheladen menich jaer,
        Ende nu soudic haer gheerne laten.
        Dat sceyden valt my al te zwaer.
      
      
        Och tsceyden dat moet ymmer wesen
        10 Van deser werrelt op eenre tijt.
        Dus sucht ic dic van groter vresen,
        Want qualic heb ic my ghequijt.
      
      
        Ic mach wel suchten ende beven,
        Als ic sel sceyden van eertrijc,
        15 Want reden sel ic moeten gheven
        Van al mijn sonden haestelic.
      
      
        Och lacy, ic en weet gheen reden
        Voer tmynste dat ic heb ghedaen.
        Och, had ict oerdel wel gheleden!
        20 My gruwelt seer ter antwert staen.
      
      
        Och, mocht ic gracy nu bewarven
        Voer al mijn sonden; twaer my goet.
        Want alst gheeft tijt dat ic sel sterven,
        En sel ics hebben ghenen moet.
      
      
        Hier om waert goet, const ic my gheven
        Te dienen Jhesu vlus ter stont,
        Want of ic noch een uyr sel leven
        En weet ic nijt of sijn ghesont.
      
      
        Och, hoe bin ic dus traech int sceyden
        30 Van deser werrelts ydelheyt?
        Ic weet nochtans: tis scarp te beyden,
        Want altoes is die doot bereyt.
      
      
        Och, warwert sel ic my nu keren
        Daer ic sel moghen troest ontfaen?
        35 Al eyst mijn hert, tis mijn begheren
        Der werrelts vruechde of te staen.
      
      
        Och, waren Jhesu mijn ghebeden,
        Die ic sel doen, ontfanckelic,
        End mocht mijn ziel comen in vreden
        40 By hem daer boven in hemmelrijc,
      
      
        So waer ic vry van allen sorghen,
        End ic woud singhen mit jolijt
        Altoes van tsavonts totter morghen:
        'Jhesus moet sijn ghebenedijt'.
      
    
  