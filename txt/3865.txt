
    
      
        MEt vruechten willen wi singen
        In desen bliden tijt
        Heer Iesus wil ons bringhen
        Al in sijn eewich rijck
        Daer toe is hi gheboren
        Van eender maghet fijn
        Hi stelpt des vaders thoren
        Dat soete kindekijn
      
      
        Wt Iesse is ghesproten
        Een edel bloeme lof saem
        Daer is ons wt gheuloten
        Een bloeme / dat godlijck lam.
        Hi bracht ons offerhande
        Dat edel leuen sijn
        Hi brack der hellen bande
        Dat soete kindekijn.
      
      
        Die oude vader alle
        Die laghen inder noot
        Met alsoe grooten ghescalle
        Ende met versuchten groot
        Ter stont dat sy begheerden
        Dat soude geboren sijn
        Al vander suyuerder gheerden
        Dat soete kindekijn.
      
      
        Maria die suyuer gaerde
        Die noyt ghenoemt en vant
        Eer noyt man quam op aerde
        Was si met God bekant
        Van minnen om ons te troosten
        Dat dedese wel aen schijn
        Lof hebt ghi die ons verloste
        Dat soete kindekijn
      
      
        Die engelen van den throne
        Ende al dat oyt leuen ghewan
        Bekenden Marien sone
        Sonder die wreede man
        Herodes valsche heere
        Dat dede hi wel aen schijn
        Want hi benide seere
        Dat soete kindekijn
      
      
        Herodes wat baet v sorghen
        Ghi sijt van herten blint
        Gheen dinck en is verborgen
        Al voer dat ionghe kint
        Hi en mint gheen aertsce dingen
        Sijn rijck is sonder termijn
        Wal wilstu dan verdringhen
        Dat soete kindekijn?
      
      
        Sal ick moeten verliesen
        Mijn eer / mijn goet / mijn lant
        Het sal daer om verkiesen
        Die doot van mijnder hant.
        Ende kinderen van veel wiuen
        Al inden lande mijn
        Het salder oock mede bliuen.
        Dat soete kindekijn
      
      
        Herodes heeft voerwaren
        Van sinen sin ghemist
        Dat kint is hem ontuaren
        Met goddeliker list.
        Daer moesten sijt bekermen
        Veel kinderen dats wel aen scijn
        Om dat hi woude bederuen
        Dat soete kindekijn.
      
      
        Drie coningen wt Orienten
        Sij hadden des kints ghewout
        Sij brochten hem in presenten
        Myrre / wieroock / ende gout.
        Daer mede dat sij bewesen
        Sijn macht / sijn rijck / sijn pijn
        Daer mede heeft ons ghenezen
        Dat soete kindekijn
      
      
        Die engel quam ter spraken
        Ioseph den ouden man
        Ghi moecht v wel henen maken
        Ende varen nu hier van
        Herodes wil doen dooden
        Den soeten schepper dijn
        Behoedt van allen nooden
        Dat soete kindekijn.
      
      
        Eenen ezel ghinc hy bereyden
        Hi en lette niet een twint
        Daer op sette hyse beyde
        Die moeder ende haer lief kint
        Te Egipten voeren sij henen
        Aldoer die wilde woestijn
        Sijn macht heeft daer gheschenen
        Dat soete kindekijn
      
      
        Sij quamen in corter stonden
        Daer stond eenen palm boom
        Met vruchten dat sij hem vonden
        Maria nam des goom
        Hier onder moet ick rusten
        Sprack si dat maechdekijn
        Met vruechten ende met lusten
        Ende mijn lief kindekijn
      
      
        Doen si was gheseten
        Maria die suyuer maecht
        Wijndaden moet ick eten
        Van des die palmboom draecht
        Mijn herte dat heeft ghequolen
        Herodes valsch fenijn
        Dat ick dus vroech moet dolen.
        Ende mijn lief kindekijn.
      
      
        Doen Iesus was gheseten
        Op sijnre lieuer moeder scoot
        Hi en hadde des niet vergheten
        Want hi den boom gheboot
        Dat hi hem boech ter aerden
        Al voer die lieue moeder sijn
        Van des haer herte begeerde
        Ende haer lief kindekijn.
      
      
        Die boom van suyuer vruchten
        Neychde neder sinen top
        Al voer Marien voeten
        Daer stonden wijndaden op
        Sij plucten alle beyden
        Al voer des hongers pijn
        Des moghen wij ons wel neygen
        Voer dat soete kindekijn
      
      
        Een suyuer claer fonteyne
        Al wt der aerden spranck.
        Om Iesus wil alleyne
        Maria daer wt dranck
        Ende Ioseph oock die oude
        Dat dochte hem wonder sijn
        Hi loefde menichfoude
        Dat dochte hem wonder sijn
      
      
        In deser suyuer feesten
        Sijn si gheuaren voort
        Aldoer die wilde foreesten
        Sy deden haer confoort
        Sy quamen daer visiteren
        Al sonder fel begrijn
        Den heere alder heren.
        Dat soete kindekijn
      
      
        Doen sij quamen met allen
        Al in Egipten lant
        Daer sijn sy alle gheuallen
        Die afgoden diemen daer vant
        Si en conden niet verdraghen
        Dat goddelijck aenschijn
        Dat sy daer comen saghen
        Dat soete kindekijn.
      
    
  