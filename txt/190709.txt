
    
      
        Wat uw oog in 't duister treft?
        Waarom je uit het nisje gluurt,
        En uw lampje buiten houdt,
        En uw tijd vertuurt?
      
      
        Zijn die oudjes in 't vertrek
        Wel 't gezelschap van uw keus?
        Is uw kondschap van het weer
        Niet maar voor de leus?
      
      
        Ziet ge sterretjes omhoog?
        Ziet ge sterretjes omlaag -
        Sterretjes aan de overzij? -
        't Is je maar een vraag.
      
      
        Hoort ge soms een avondlied,
        Dat uw hartje roert of streelt -
        'k Meen zoo'n liedje, waar 't gevoel
        Ietwat onder speelt?
      
      
        't Oolijk lachje, dat ge ons toont,
        Zegt me, al zwijgt uw mondje stil,
        Meer dan ik u vragen durf,
        Meer dan 'k vragen wil.
      
      
        Meisje-lief, toef niet te lang,
        De avondkou bekomt soms slecht,
        Zie eens naar uw oudjes om -
        Houd uw lampje recht!
      
    
  