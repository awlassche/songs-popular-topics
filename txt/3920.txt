
    
      
        MEt desen nieuwen iare
        So willen wij vrolijck sijn
        Ons heeft een maghet clare
        Ghebaert een kindekijn
        Te Bethleem wtuercoren
        So ons die scrifture verclaert
        Is ons dat kint gheboren.
        Die maecht bleef onbeswaert.
      
      
        Hier bouen wten throone
        Is Gabriel ghesant
        Tot eender maghet schoone
        Al in dat ioetsche lant
        Te Nazareth in die stede
        Vant hi die maecht alleyn
        Hi sprac / God gheue v vrede
        Met Gode sidy ghemeyn
      
      
        Bouen alle vrouwen
        Sidy ghebenedijt
        By v sal sijn behouwen
        Dat Adam heeft ontvrijt
        Ghi sult in uwen lichame
        Een edel vruchte ontfaen
        En twifelt hier niet ane
        Die maecht wert seer ontdaen
      
      
        De maecht wert seer van binnen
        Verscrict in haren moet
        En dachte in haren sinnen
        Wat wesen mocht die groet
        Die haer die enghel dede
        Want si en hadde niet ghesien
        Si sprack ter seluer stede
        Hoe sal dat moghen gheschien
      
      
        Die enghel sprack / o reyne
        En weset niet versaecht
        Ghi sult ontfaen alleyne
        Ende bliuen suyuer maecht
        Ende baren sonder pine
        Dat licht / der enghelen broot
        Des sondaers medicine
        Men vant noyt sijn ghenoot
      
      
        Hoe soude ic kint ghedragen
        Ick en bekende gheenen man
        Daer om wilt mi ghewagen
        Hoe soude dat wesen dan
        Het is bouen naturen crachten
        Te wesen moeder en maecht
        Dus truer ic in mijn gedachten
        Hier om ben ick versaecht
      
      
        O suyuer maecht van prisen
        Waer om sidy versaecht?
        Die heylighe gheest sal risen
        In v wel suyuer maecht
        Die Gods cracht wtuercoren
        Sal v ter stont omuaen
        Dat van v sal sijn gheboren
        Sal Adams sonden af dwaen.
      
      
        Elyzabeth heeft ontfangen
        In haerder ouder tijt
        Al sijn haer dagen vergangen
        Reyn maecht ghebenedijt
        Het is al in Gods vermoghen
        Dat is / oft wesen sal
        Dus weest in goeden hoghen
        Vertroost die werelt al.
      
      
        Adam ende sijn ghesellen
        Die so langhe laghen gheuaen
        Int voergheburcht der hellen
        Om dat si hadden misdaen
        Want Eua hadde verloren
        Dat aertsche paradijs
        O suyuer maecht vercoren
        Lof si v ende prijs
      
      
        Die ootmoedighe maghet reyne
        Viel neder op haer knien
        Siet hier Gods deerne cleyne
        Nae uwen woerden moet my gheschien
        Al doen ter seluer vren
        Ontfinck die maghet fijn.
        Den sone Gods sonder trueren
        Ende baerde hem sonder pijn.
      
      
        Te Bethleem wtuercoren
        Als ons scrifture ghewaecht
        So wert dit kint gheboren
        Van eender suyuer maecht
        Laet ons hem alle louen
        Al met die moeder sijn
        Op dat si ons brenghe daer bouen
        Daer eewighe vruecht is sonder pijn.
      
    
  