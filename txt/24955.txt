
    
      
        Een reyne liden mit verdult
        Is eene zake, die vervult
        Den menschen in goeden leven;
        Wie in liden is onverdult,
        Ende daerin sinen god bescult,
        Dien is gheen lof te geven;
      
      
        Want hem ruert .j. mistroyst,
        Daer hi sine ziele mede noyst,
        Ja, boven alle sonden!
        Ende si blijft eewelike onverloest,
        Is't, als ons die scrifture gloest,
        Si ne wert in hophen vonden.
      
      
        Daeromme radich minen vreent,
        Als hi liden mit hem vereent,
        Dat hij't duldelike lide;
        Daer en helpt niet toe gheweent,
        Waer liden te duren meent,
        Elc man hout's hem anders blide.
      
    
  