
    
      
        DIn eygen certeyn reyn vroulic saet
        Blijf ic  ghi zijt die gene daer al aen staet
        Hert  sin  moet v aencleuen
        Ghi hebt int herte den hoochsten graet
        Ghi zijt die fonteyne diet al af dwaet
        Ghepeyns mijn suchten ende beuen
        Ghi zijt bouen alle bloemkens soet
        Bouen roosen root
        Dus blijue ick dijn eyghen tot in mijn doot
      
      
        Medea Iason noyt so seer en versinde
        Paris Helenam noyt so seer en beminde
        Bouen alle sidy ghepresen
        Ic moet verdwijnen als stof voor den winde
        Ist dat ic gheen troost aen v en vinde
        Reyn bloeme wtghelesen
        Noyt Venus geschut mi so seer doorscoot |
        Ick segt v bloot.
        dus blijue ic dijn eyghen tot in mijn doot
      
      
        Naest v in swerelts begrijpen gheen
        die therte beswaert dan ghi alleen
        Schoon vrolijcke figuere.
        en weest doch niet ghelijck den steen
        Mer helpt mi lief wt droefheyts ween
        Mijn herte wt allen getruere
        So mach ic leuen in vruechden groot
        Sonder wederstoot
        Dus blijue ic dijn eyghen tot in mijn doot
      
      
        Al hebbe ick geheel o lieflijc bloet
        Mijn herte ghestelt in v behoet
        Laet mi gheen druck verwinnen
        V minlijc aensicht v woordekens soet
        Die brenghen mi inder minnen gloet
        Si doen mi dit beginnen
        Ghi zijt mijn voetsel ter wterster noot
        Bouen wijn ende broot
        Dus blijue ick dijn eyghen tot in mijn doot
      
    
  