
    
      
        Van lieften coemt grootlieften,
        Ende onder willen oeck groot leit.
        Het minde een salighe siele
        Heer Jhesus wel ghement.
        Si minde Hem seer, si hadden lief,
        Dat si om Jhesus wille
        Die boese weerelt liet.
        Si minde Hem seer, si hadden lief,
        Dat si om Jhesus wille
        Die boese weerelt liet.
      
      
        Die viant, die stont op,
        Ende hi ghinck eenen ganck,
        Al totter saligher sielen
        Die hi in rusten vant.
        'Och, siele!' seit hy, 'siele mijn,
        Och, woutstu na my horen,
        Ghi sout in vroechden sijn!'
        'Och, siele!' seit hy, 'siele mijn,
        Och, woutstu na my horen,
        Ghi sout in vroechden sijn!'
      
      
        'Ic en wil nae u niet horen,
        Noch naden wille dijn!
        Ghi soudt my al bedrieghen
        Dat seit die reden mijn.
        Ic ontsie soe seer die bitter doot
        Waert dat si haestick quam ee,
        Ic waer in vresen groot'.
        Ic ontsie soe seer die bitter doot
        Waert dat si haestick quam ee,
        Ic waer in vresen groot'.
      
      
        'Si en sel soe haestich niet comen,
        Schoen edel creatuer;
        Ghi moeghetin vroechden leven,
        Ende oeck alsoe menich ure
        Ghebruken hier u jonghe joecht,
        Ende met wellust uwes levens
        Hier namaels comen ter vroecht!'
        Ghebruken hier u jonghe joecht,
        Ende met wellust uwes levens
        Hier namaels comen ter vroecht!'
      
      
        'Hoe soude ic met wellusticheit
        Leven in desen dal?
        Den tijt is my verborghen
        Hoe neer ic sterven sal.
        Ende oeck en wet ic, cleyn of groot,
        Waer mijn siel sel varen
        Als coemt die bitter doot'.
        Ende oeck en wet ic, cleyn of groot,
        Waer mijn siel sel varen
        Als coemt die bitter doot'.
      
    
  