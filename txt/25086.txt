
    
      
        Die vader van hier bouen.
        Sprac sinen ingel an.
        Ic wille die helle scoren.
        Verlossen wijf ende man.
        Gaet wech toter fonteynen.
        Marien claer aenschijn.
        Ende segt haer wat ic meyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Al binnen nazarette.
        Quam dingel gabriel.
        Hi gruete die violette.
        Met suete woerden snel.
        God gruete v suuer reyne.
        Vol gracien es v schijn.
        God es met v gemeyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Bi v soe sal becliuen.
        Dat adam heeft ontvrijdt.
        Want bouen alle wiuen.
        Si di gebenedijt.
        Ghi selt ontfaen een greyne.
        In uwer herten scrine.
        Ende bliuen een maget reyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Si sprac oetmoedelike.
        Hoe soude dat gescien.
        En kinde sekerlike.
        Noyt man des wondert mie
        Dat ic ende el ne geyne.
        Gods moeder soude sijn.
        Mijn herte es cout als steyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Die heilege geest sal comen.
        In v wel suuer wijf.
        Ontfaen tot onser vromen.
        Aen v menschelijc lijf.
        Hi wilt af dwaen die bleyne.
        Verlossen vter pine.
        Alle sine vrienden gemeyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Die ingel sprac tot hare.
        O weerde suuer maecht.
        En sijt in genen vare.
        Het wonder dat ghi claecht.
        Want ghi selt sonder pine.
        Baren een kindekine.
        Ende bliuen maget alleyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Die maecht haer conforteerde.
        In dat haer dingel seide.
        Ende si respondeerde.
        Tot gode benic bereit.
        Na uwen woerden reyne.
        Stellic den wille mine.
        Siet hier gods deerne cleyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Die yngel sciet van daer.
        Maria bleef beurucht.
        Sonder wee oft vaer.
        Oft sonder herte versucht.
        Baerde die edel suuer greyne.
        Den hemelschen drochtijn.
        Des vaders sone alleyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Ons es een kint geboren.
        Een sone gepresenteert.
        Hi comt die helle scoren.
        Als mensche gefigureert.
        Hi wilt ons alle gemeyne.
        Verlossen vter pine.
        Met sinen bloede alleyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Dies mogen wi wel dancken.
        Der maget diene droech.
        In haer wel suuer lancken.
        Die dracht haer niet en verwoech.
        Nv laet ons groot ende cleene.
        Louen die maget fine.
        Si brinct ons vter weyne.
        Laet ons met herten reyne
        Louen dat suete kindekijn.
        Het brinct ons vter weyne.
      
      
        Geloeft soe moet si wesen.
        Nv ende in alder tijt.
        Bi haer sijn wi genesen.
        Ende bracht in dit iolijt.
        O weerde suuer reyne.
        Des sondeers medecine.
        Bidt vor ons gemeyne.
        Laet ons met herten reyne
        Louen dat suete kindekijn.
        Het brinct ons vter weyne.
      
    
  