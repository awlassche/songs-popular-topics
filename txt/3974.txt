
    
      
        MEt recht ben ic wel gemoet
        Mijn lief heeft mi ghelaten
        Sijn precioes vleesch en bloet
        Het dunct mi een pant van baten
        Die mijn lief siet en niet en groet
        Met herten wt charitaten
        Die mijn lief siet en niet en groet
        Hi wort daer om verlaten
      
      
        Wat laet een minnaer bet sijn lief
        Als hi trect wten lande
        Dan voer een eewich minnenbrief
        Sijn vleesch sijn bloet te pande
        Wee hem die daer noyt troost in en besief
        Als hijt hadde onder hande
        Wee hem die daer noyt troost in en besief
        Ten valt gheen meerder scande
      
      
        Ghelijc die vogel pellicaen
        Sijn bloet stort voer sijn iongen
        So heeft mijn lief voer mi ghedaen
        Ondanc der niders tongen
        Wil hi mijns herten bloet ontfaen
        Ick schenct hem onbedwonghen.
        Wil hi mijns herten bloet ontfaen
        Hem ter eeren is dit ghedaen
      
      
        Wie is / wie was van al dat leeft
        So seere ghewont van minnen
        Dat hy die bitter doot ghestoruen heeft
        Om sijn lief te ghewinnen.
        Hi doelt die sulcken lief begheeft
        Als mi beroert van binnen
        Hi doelt die sulcken lief begeeft.
        Ick gonne hem alle mijn sinnen
      
      
        Schoon lief al sidy mi nu bedect
        Ghestadich ic bi v bliue
        Als mi die doot om steruen wect
        Sijt tot minen fumatiue
        O alder soetste minnaer trect
        Met uwen wonden viue
        O alder soetste minnaer trect
        Die siele wt minen liue.
      
    
  