
    
      
        Aenhoort ick sal beghinnen
        Om te singen een nieuwe liet
        Ontstelt ben ick van binnen
        En mijn hert lijt swaer verdriet
        Van duechden ben ick bloot
        Van duechden ben ick bloot
        O scoonste bouen alle vrouwen
        Troost mi in mijnder noot
      
      
        Die werelt heeft mi bedrogen
        Deerlijck ben ick verleyt
        Wellust heb ick gheploghen
        Ende solaes met vrolijcheyt.
        Van duechden ben ick bloot
        Van duechden ben ick bloot
        O hemelsche coninghinne
        Troost mi in mijnder noot
      
      
        Minen tijt heb ick versleten
        Al in sonden menichfout
        Mijns selfs heb ick vergheten
        Eylaes dat mi seer rout.
        Van duechden ben ick bloot
        Van duechden ben ick bloot
        O moeder ende maghet reyne
        Troost mi in mijnder noot
      
      
        Mocht ick troost verweruen
        So waer mijn herte ontlast
        Maer ick duchte voer deewich steruen
        Want mijn cranckheyt daghelijcx wast.
        Van duechden ben ick bloot
        Van duechden ben ick bloot
        O edel besloten fonteyne
        Troost mi in mijnder noot
      
      
        Rijck God wilt mijns ontfermen
        Ick ligge in sonden swaer
        Ende wilt mi doch beschermen
        O Maria maghet eerbaer
        Van duechden ben ick bloot
        Van duechden ben ick bloot
        O moeder der ontfermherticheden
        Troost mi in mijnder noot.
      
      
        Wat baet mijn bancketteren
        En houeren nacht en dach
        Braggheren en triumpheren
        Dat ick wel beclaghen mach
        Van duechden ben ick bloot
        Van duechden ben ick bloot
        O Maria der sondaren hope
        Troost mi in mijnder noot
      
      
        Ick wil voort aen bedwingen
        Mijn vleesch / tot quaet gheneycht
        Ende vruecht met droefheyt mingen
        Want die heere heeft mi ghedreycht
        Van duechden ben ic bloot.
        Van duechden ben ic bloot.
        O troost van alle sondige herten
        Troost mi in mijnder noot
      
      
        Niet meer en wil ic singhen
        Van deser werelt iolijt
        Ick mocht die sommige bringen
        In druck ende ydelheyt
        Voert eerbaer regiment
        Altijt opt eyndeken denct
        So suldy / als den tijt sal comen
        Ghepresen worden excellent
      
      
        Princesse hooghe ghepresen
        In des hemels firmament
        Doer v ben ick ghenesen
        In mijn herte staet ghi gheprent
        Van duechden ben ick bloot
        Van duechden ben ick bloot
        O scoonste bouen alle vrouwen
        Troost mi in mijnder noot
      
    
  