
    
      
        LAet ons weer naer 't stal'ken keeren,
        't Kindt wat draeghen naer ons macht,
        Eerder bringhen groote Heeren,
        Hun present met grooten pracht.
        Ick hop' Godt ons ghift behaeght,
        Alsoo wel, als die veel draeght.
      
      
        Ick zal draeghen stoelen, bancken,
        't Stroo om wel te decken 't dack,
        Een schapraey, en stijlen, plancken,
        Maecken een koets, 't hun ghemack:
        Draeghen me een vlies van't schaep,
        Op dat 't Kintjen daer in slaep.
      
      
        Ick zal een vet schaepken gheven,
        En een lammeken daer by:
        Noch een kalfken nemen 't leven,
        En oock kiekens twee ofte dry;
        Gh'en meughe't niet draeghen rauw,
        Daer en is noch vier, noch schauw.
      
      
        En ick zal een korfken draeghen,
        Met boter, eyers, en vis:
        Voeren oock op eenen waeghen,
        Van't ghen' in ons huysken is;
        Gh'en meught't niet draeghen rauw,
        Daer en is noch vier, noch schauw:
      
      
        Ick zal draeghen boonen, raepen,
        En een kan' met soete melck:
        Om 't Kindt een papken te maeken,
        'k Gheev' daer by een koecxken elck;
        Gh'en meughe't niet draeghen rauw,
        Daer en is noch vier, noch schauw.
      
      
        Ick zal my voor 't Kindt verneren,
        Vallen hem heel neer te voet,
        Hem my selven presenteren,
        Gheven hem sweet, vleesch, en bloet;
        En wesen slaef bovendien,
        Van dees weerdigh Edel Lien.
      
      
        Ick zal draeghen hem mijn herte,
        Onbevleckt dat gheven g'heel:
        Mijnen wil, druck, ende smerte,
        't Is hem 't aenghenaemst' juweel;
        In het hert 't Kindt gheren rust,
        Daer beroerten zijn ghesust.
      
    
  