
    
      
        IEsu alder soetste heere
        Wilde ghi v hertelijck tot my keeren
        Ick soude vergheten mijn groote quale
        Ende sijn ghesont altemale
        Want v minne die is so soet
        Ghi siget heer Ihesus diet mi doet
      
      
        En moet mijn siele niet seer verlangen
        Die in den kercker leyt gheuanghen
        Met sware ketenen is si ghebonden
        Si heeft so menige diepe wonde
        Om sinen wil hi is so goet
        Ghi siget heer Ihesus diet mi doet
      
      
        Al mochte ict sinen vrienden claghen
        Den meesten last die moet ick selue draghen
        Ick duchte ten soude mi helpen niet
        Ghi siget die mijn herte so wel doersiet
        Daer om beswaert soe seer minen moet
        Het is heer Iesus diet mi doet
      
      
        O Iesu alder soetste heer
        Ick weene ic suchte so langher so meer
        Mi dunct ghi en acht op mi niet seer
        Werwaert dat ic mi henen keer
        Altoos beswaert mi minen moet
        Ghi sighet heer Iesu diet mi doet
      
      
        O God wat sal ic beginnen
        Mijn siele wort ghecruyst van binnen
        Ick ben bedruct in alle mijn sinnen
        En seer siec van groter minnen
        Om sinen wil / hi is so goet
        Ghi sijt heer Iesu diet mi doet
      
      
        Den soeten most die ic ghesmaecte
        Die mi van binnen also gheraecte
        So dat ick nyet en conde ghedueren
        Nacht noch dach te geender vren
        Want den wijn die was so goet
        Het is heer Iesus diet mi doet
      
      
        Conde ic noch eens daer toe gheraken
        Ic meyne ic soude mi vermaken
        Ick soude vergheten mijn groote smerte
        Ende verbliden mijn droef herte
        Want die wijn is also soet
        Ghi sijt heer Iesu diet mi doet
      
      
        Iammer groot quam mi te voren
        Doen ic mijn liefken had verloren
        Socht ic hem ic mocht hem vinden
        Nu is mijn herte in grooter allinden
        Daer af beswaert soe seere minen moet
        Ghi sighet heer Iesu diet mi doet
      
      
        Sal ic v lief lange ontberen
        Mijns herten bloet sal ic verteren
        Ende dat merch wt minen beenen
        Het is heer Iesus die ic meene.
        Want sijn minne is so soet
        Ghi sijt heer Iesu diet mi doet.
      
      
        O God en sal v nyet ontfermen
        Ghi hoort mi suchten ende kermen
        Sal ic v lange moeten deruen
        Ic ducht ic sal van minnen steruen
        Om uwen wil / ghi sijt so goet
        Ghi sijt heer Iesu diet mi doet.
      
      
        Den edelen wijn die sach ic vloeden
        Och God hoe wel was mi te moede
        Ic hadden dorst / ick meynde drincken
        Hadde mi mijn liefken willen schincken
        Van sijnre minnen si is soe soet
        Het is heere Iesus diet my doet.
      
      
        Den schoonen boomgaert sach ick open
        Daer was so menighe roose ontloken
        De alder scoonste die ic sach staen
        Dat was mijn liefken wel ghedaen
        Sinen roke die was also soet
        Het is Iesus diet mi doet
      
      
        Mijn hertken stont soe vast ghesloten
        Mijn liefken quam ick dede dat open.
        Hi was gheciert met eender croone
        Ende sijn aenschijn dat blinct soe schoone
        Dat mi verblijt so seere minen moet.
        Ghi sijt heer Iesu dyet mi doet.
      
      
        Een beddeken van minnen dat ick bereyde
        Met rode rosen ict ouerspreyde
        Met witte lelien / met fioletten.
        Daer lach de here sonder smetten
        Bi hem te rusten waer wel goet
        Heer Iesus minne die is so soet.
      
      
        O suyuerlike claer fonteyn
        Der werelt sidy alghemeyn
        Maer ic meyn van die liefste te sijn
        Toont mi dat dies bid ick dy
        So sal seere verbliden minen moet
        Heer Iesus minne die is so soet.
      
      
        Mijn liefken wert beroert van binnen
        Hi nam my in den arm van minnen
        Och God hoe wel mocht mi gelusten
        Doen ic met mijn liefken ghinc rusten
        Bi hem te rusten dat waer wel alsoe goet
        Heer Iesus minne die is soe soet.
      
      
        Och alderliefste wtuercoren
        Hi en is ter werelt nyet gheboren
        Die ic voer v sou willen minnen
        Gheeft mi toch een claer bekinnen
        So sal ic dragen hoogen moet
        Het is heer Iesus diet mi doet.
      
      
        Mijns liefkens herte is opghebroken
        Die edel balsame is daer wt gheuloten
        Dats mijnder sielen een medecijn
        Voer al haer siecten / voer alle mijn pijn
        Die edel balsem is so goet
        Heer Iesus minne is so soet
      
      
        Noch dede hi mi bekinnen
        Die grote cracht van sijnder minnen
        Ick custe sinen roden mont
        Mijn siele was te mael gesont
        Doen verblide seere minen moet
        Heer Iesus minne die is so soet.
      
      
        Naden slaep so ghingen wi spelen
        O god hoe sal ic dat ghehelen
        De grote fierheyt die ic daer vant
        Daer bouen in dat soete lant
        Daer af verblide mi minen moet
        Heer Iesus minne die is so soet.
      
      
        Als ick mi aldus ghinc verspelen
        Soe sach ick maechden wonder vele
        Mer daer was een die was soe schoon
        Die keyserinne al vanden troon
        Van roosen hadde si eenen hoet
        Heer Iesus minne die is so soet
      
      
        Die patriarcken ende propheten
        Als si ter tafele waren gheseten.
        Den nieuwen most wert daer gheschoncken
        Dat sij alle waren droncken
        Want die wijn die was so soet
        Heer Iesus minne die is so goet
      
      
        Die martelaren dragen daer alle een croon
        Sij blincken van rooder verwen schoon
        Allen druck ende liden is daer vergheten
        Want si sijn in dat clare weten.
        Hier op dragen si hoogen moet
        Heer Iesus minne die is so soet.
      
      
        Die engelkens blasen daer die trompetten
        Santori pipen en die claretten
        Die soete snaren / die orghelen schoone
        Die luyden / dattet clinct inden troone
        Daer af verbliden alle swaren moet
        Heer Iesus minne die is so soet.
      
      
        Iesus stont daer in die sale
        Ende sprac met vriendeliker tale
        Schoon lief wilt ghi hier verbliden
        Soe moet ghi noch een luttel liden
        Het sal v wesen alsoe goet
        Want mijn minne die is so soet.
      
      
        Nu wil ic mi vander werelt gaen keeren
        Heer Ihesum wil ick minnen leeren
        Waer ick mi keere waer ic mi wende
        Die werelt is alsoe vol allenden
        Dat my beswaert so seere minen moet
        Het is heer Iesus dyet mi doet.
      
    
  