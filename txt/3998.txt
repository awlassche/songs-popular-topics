
    
      
        Die werelt erch heeft mi bedroghen
        Daer ic op was vergect
        Haer smeeckende woerden sijn al ghelogen
        Dat vinde ic nu perfect
        Si is mi te seer doertrect
        Seer dobbel oock van gronden
        Dus keer ic mi van haer
        Sy payter also vele met haren loosen monde
        Ick en achtse niet een hayr.
      
      
        Och hertekens wilt v sinnekens keeren
        Van deser werelt valsch viant
        Si sal v plucken / en minnen leeren
        Ia hebdy ghelt wel in v hant
        Ick hebber af tverstant
        Gaet die werelt heel int ronde
        Ghi vintse heel wanckelbaer
        Si paeyter soe vele met haren loosen monde
        Ick en achtse niet een hayr
      
      
        Nu laet ick eenen anderen sinen tijt verquisten
        Van sinnen ionck en mal
        Want met hare bedriegelike listen
        Si v wel bedriegen sal
        Ende doen v vallen so menighen swaren val
        Dits daghelijcx beuonden
        Met haer hier ende daer
        Si paeyter soe vele met haren loosen monde
        Ick en achtse niet een hayr
      
      
        Wat heb ic met haer al tijts versleten
        Ic en spaerde ghelt noch goet
        Nu ben ic vander werelt vergeten
        Haer bedroch yst diet mi doet
        Dies ic natuer bedwinghen moet
        Des bin ic vrolijc in alle stonden
        Dat seg ick v voerwaer
        Sy paeyter so vele met haren valschen monde
        Ick en achtse niet een hayr
      
    
  