
    
      
        O Iesu lief wat sal ick doen
        Wat sal ick nu beghinnen
        Ic ben met uwer liefden beuaen
        Ic bid v en wilt mi niet ontgaen
        Dats slaep ic / waeck ic / eet ick oft drinck ick
        Al wat ick beghinne
        Altoos staet ghi in minen sinne
        Al in mijn herte van binnen
        Altoos staet ghi in minen sin
        Mijn herte roept tot v van binnen
      
      
        Dat ick v niet aenscouwen en mach
        Dat doet mijnder herten pijn
        Ic hope het sal noch sijn den dach
        Dat ic v aenscouwen sal
        Wachten sal ick nacht en dach
        Tot dat sal comen deynde
        Wilt my doch stercken in alder duecht
        In uwer herten minnen
        Wilt mi toch stercken in alre tijt
        Ende verlichten oock van binnen
      
      
        Dat ic versmaet der werlt bin
        Dat en is mi gheen verdriet
        Dien ic met gansser herten min
        Die en sal mi laten niet
        Der werelt gonste maect cort iolijt
        Ic en sal daer niet na gheren
        Mijn bliscap sal gaen bouen tijt
        Ende dueren inder eewicheyt
        Al sonder eenich cort respijt.
        In eewige onsprekelike vrolicheyt
      
      
        Mer eer icker toe comen mach
        So moet ic hier besueren
        Steruen moet ic nacht en dach.
        En vreesen altijt tot allen vren.
        Nature die moet verwonnen sijn
        Al doeget hem dicwils grote pijn
        O Iesu lief wilt bi mi sijn
        Ghi hout mijn herte beuanghen
        Daer om lide ic sware pijn
        Liggende in groot verlanghen
      
      
        Die Iesus liefde verweruen wil
        Die moet hemseluen kinnen
        Ende dalen in dieper ootmoedicheyt
        Ende rusten op sijn bermherticheyt.
        Wel hem die hier toe comen is
        Sijn herte dat is in rusten
        Ende in groter wellusten.
        Ick bid v Iesu soete heere
        Wilt ons verleenen deewich goet
        Dat dueren sal ymmermeere.
      
    
  