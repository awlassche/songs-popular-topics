
    
      
        ALder maechdelijcste moeder
        Maria gebenedijt
        Die baerde onsen behoeder
        Dus sijn wij al verblijt
        Want God aensach v groot ootmoet
        Dus nam hi aen vleesch ende bloet
        In v reyn suyuer greyn
        Dus payen wi dat kindeken cleyn
        Gheboren van eender maghet reyn
        Het weent so menighen traen
        Het sal ons van sonden dwaen
      
      
        Wat wonderliker cuere
        Dat God nu heeft ghewrocht
        Onsterffelijcke natuere
        Heeft sterffelicheyt besocht
        Thoochste totten nedersten quam
        Ende tnederste totten hoochsten clam
        Is dit niet vry bestaen
        Dus paeyen wi dat kindeken cleyn
        Gheboren van eender maghet reyn
        Het weent so menighen traen
        Het sal ons van sonden dwaen
      
      
        Die coninc groot van machte
        Die eewich domineert
        Onder het ioetsche gheslachte
        Is hi ghedescendeert
        Ende heeft geleden om ons behout
        Honger / dorst / heet / en cout
        Ende dicwils moede ghegaen
        Dus paeyen wi dat kindeken cleyn
        Gheboren van eender maghet reyn
        Het weent so menighen traen
        Het sal ons van sonden dwaen
      
      
        Den wech volmaect int wesen
        doelt selue eylaes waer hi trect
        Die waerheyt hoochste ghelesen
        Wort selue bespot beghect
        Het leuen dat elc sijn leuen gheeft
        En die ons reden ghegeuen heeft
        Heeft selue die doot ontfaen.
        Dus paeyen wi dat kindeken cleyn
        Gheboren van eender maghet reyn
        Het weent so menighen traen
        Het sal ons van sonden dwaen
      
      
        Die stercste man van leden
        Is gheworden een teeder kijnt
        Die gheuer is van vreden
        Hi weent alsoot wel schijnt
        Eylacy eer verdriet ghenaect
        Den pays ware goet ghemaect
        Wij hebben alle misdaen
        Dus paeyen wi dat kindeken cleyn
        Gheboren van eender maghet reyn
        Het weent so menighen traen
        Het sal ons van sonden dwaen
      
      
        Princesse Maria reyne
        Wel alder suyuerste maecht.
        Bidt doch v kindeken cleyne
        Dat hi ons niet en plaecht
        Want al is sijn ontfermen groot
        Wij leggen thooft in uwen scoot
        Eer ons die sonden slaen
        Dus payen wi dat kindeken cleyn
        Gheboren van eender maghet reyn
        Het weent so menigen traen
        Het sal ons van sonden dwaen
      
    
  