
    
      
        Och nu mach ic wel troeren.
        My dunct ic heb verloren
        Jhesum mijn suete lief.
        Ic waend hem sijn vercoren,
        Ic sprac: 'en wilt nijt troeren.'
        Tis al een ander brief.
      
      
        Mijn hert end al mijn synnen
        Sijn zeer beswaert van binnen.
        In my is groot verdriet.
        Ic waende staen ter mynnen.
        My dunct zijs te beghinnen.
        Mijn lief en acht my niet.
      
      
        Och wie sel my nu leren?
        Aen wien sel ic my keren
        Daer ic mach troest ontfaen?
        Jhesus is mijn begheren,
        Van rou sel ic verteren,
        Wil hijs my dus ofgaen.
      
      
        Tis noot ic wil my keren
        Aen haer end troest begheren
        Die moeder is end maecht.
        Ic hoep tot sijnre eeren
        Sel sy my visiteren
        End maken onversaecht.
      
      
        Maria coninghinne,
        Mijns hertens troesterinnen,
        Och hoe ist dus ghesciet?
        Ic waen in ju kijnts mynne
        Te staen mit hert, mit synne.
        Nu dunct my tis so niet.
      
      
        Nu noch in ghenen tiden
        En can ic my verbliden,
        Tis nijt mit my alst pleech.
        Ic merc aen allen siden,
        Wat ic verneem tis liden,
        Ju soen die staet my leech.
      
      
        Ic waen van daech te daghen:
        'Nu sel ic hem behaghen,
        Hi sel my comen bi.'
        Mer lacy na mijn claghen,
        Dunct my hem weynich vraghen.
        Hi blijft te mael van my.
      
      
        Och dus ist scarp te striden,
        Te kennen sijn verbliden
        End droevich sijn altijt.
        Een wijltijts mochment liden,
        Mer och tot allen tyden
        Tis my te scarpen strijt.
      
      
        Nu maecht, wilt mijns ontfermen.
        Mijn wenen end mijn karmen
        Laet nijt verloren sijn.
        Ic bid, helpt my te bernen
        Mit myn in u kijnts armen.
        Troest my uut dese pijn.
      
    
  