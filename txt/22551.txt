
    
      
        'Och, edel mens, wilstu dijn God bekennen,
        Soe moetstu al dat in dij is
        Tot doechden lere wennen,
        Ende wese naerstich in dijn behuet,
        Ende setten lijden in dijnen moet,
        En sterft in dijnen sinnen'.
        Ende setten lijden in dijnen moet,
        En sterft in dijnen sinnen'.
      
      
        'Och, lieve Heer, hoe soude ic dat verdraghen?
        Ic liede soe noet al totter doot!
        Al en soud icx niement claghen,
        Soe waer mijn lijden sonder gront.
        Troest mijn, schoen Heer, in corter stont!
        Aen Dij roep ic ghenade!'
        Troest mijn, schoen Heer, in corter stont!
        Aen Dij roep ic ghenade!'
      
      
        Daer minnen Gods en machmen niet volprijsen,
        Sij is soe snel, sy sterct so wel,
        Sij doet dat hart oprijsen.
        Wie Jhesus' min ontrouwe doet
        Hij mach wel suchten, waer hijs vroet,
        Ende trueren al sijn leven!
        Hij mach wel suchten, waer hijs vroet,
        Ende trueren al sijn leven!
      
      
        Soe wie met Jhesus min is ombevanghe,
        Die moet te Calfvarien gaen,
        Daer Jhesus wort ghehanghen
        Aen den cruus ende bitter pijn.
        Daer seldij vinden medesijn
        Van alle sonden boete.
        Daer seldij vinden medesijn
        Van alle sonden boete.
      
      
        Daer sel Hij dy Sijn hoeghe minne toenen:
        Daer moechdij sien tot alre tijt
        Met uuwer sielen oghen,
        Hoe Jhesus voer u is ghewont,
        Ende draghen in uwer sielen gront
        Mit eenre scerper speere.
        Ende draghen in uwer sielen gront
        Mit eenre scerper speere.
      
      
        Soe wie dat een guet vrient heeft uutvercoren,
        Die wacht hem wel: ten is ghen spel!
        Daer wort daer menich bedroghen.
        Sij wanen dat sy vrienden sijn:
        Sij scieten weder haer fenijn,
        Als si sijn uutten oghen!
        Sij scieten weder haer fenijn,
        Als si sijn uutten oghen!
      
      
        Si koenen so met haer valsche vrienscap maken:
        Sij clappen quaet, dat is haerloese daet.
        Daerom ist dat si poeghen,
        Si sijn leit in haer bedrief.
        Waecht u daervoer, mijn liefste  lief,
        Sij waecken als wy slapen.
        Waecht u daervoer, mijn liefste  lief,
        Sij waecken als wy slapen.
      
      
        Ooch valsche werelt, en ic moet van u scheiden
        Al metter vaert, tot Gode waert,
        Soe wil ic my gaen bereide.
        Al en heb icx noch niet wel ghelert,
        Hij en doelt niet, die ten halfven kert;
        Ic en gheefs niet al verloren.
        Hij en doelt niet, die ten halfven kert;
        Ic en gheefs niet al verloren.
      
    
  