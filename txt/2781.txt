
    
      
        Wie wil hoeren een nieu liet
        van deesen niewe Jaer plaesant
        van twee meisies souwen uit schueren gaen
        en sy gingen in veenes berch om sant
        want sy hadde vruecht voerpacht
        Vruecht hantiere was haer begeeren
        al die lieue lange nacht
      
      
        Dat hebben die Jongeuryers voernomen
        In de buert of daer ontrent
        Sy sien in veenes berch gekoemen
        sy hebben die meisies wel bekent
        want sy hadde vruecht voerpacht
        Vruecht hantiere was haer begeeren
        al die lieue lange nacht
      
      
        smorgens vroeuch en het was schoen dach
        en sy souwen tuiswert gaen
        Deen begon soe seer te weenen
        Dander was met vruecht belaen
        want sy hadde vruecht voerpacht
        Vruecht hantiere was haer begeeren
        al die lieue lange nacht
      
      
        Oorlof gy prinse mannen en vrouwe
        En stiert u kinderen niet meer om sant
        en wiltse niet soe vast betrouwe
        Want haer geloef Is veelste kranck
        want sy hadde vruecht voerpacht
        Vruecht hantiere was haer begeeren
        al die lieue lange nacht
      
    
  