
    
      
        God gheve ons eenen blide wert
        So sijn de gasten vroilic jo
        Die altoos blidelic ghebert
        So moochwi ganslijch wesen vro
        Ach lieve her wert nu doe also
        Waer dranc nye man so goet ghelach
        Up dat die wert es zorghen quijt
        So wilwi comen alden dach
        Van nuchtens toter vespertijt
        Dese wert moet sijn ghebenedijt
        Hine acht des truerens niet een stro
      
      
        Wael op laet ons dan vroilic sijn
        Want ons die wert veil vruechden gan
        Wi drinken hier so goeden wijn
        Wat souden wi noch besceiden dan
        God gheve hem heil diet ons vorwan
        Sijn leven lanc met vruechden ho
        God gheve ons eenen blide wert
        So sijn de gasten vroilic jo
        Die altoos blidelic ghebert
        So moochwi ganslijch wesen vro
        Ach lieve her wert nu doe also
      
      
        Scinc in scinc in den duutscen traen
        Die luden doet so suetzen clanc
        Wi willen truerens avelaen
        Ach vruechden nemmermeer verganc
        Die ons benijdt hi hebbe ondanc
        Ic wilde hi zate in jerico
        God gheve ons eenen blide wert
        So sijn de gasten vroilic jo
        Die altoos blidelic ghebert
        So moochwi ganslijch wesen vro
        Ach lieve her wert nu doe also
      
    
  