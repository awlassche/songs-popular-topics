
    
      
        ¶ Mit desen niewen iare
        so wert ons openbare
        hoe dat een maecht vruchtbare
        die werelt heeft verblijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Si baerde sonder pijne
        ende bleef een maget fijne
        des sondaers medicijne
        dies hebben die ioden spijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Hoe wel was haer te moede
        doen si in vleisch ende bloede
        aensach haers hartsen hoede
        den heer der werelt wijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Die enghelen songen schone
        lof inden hoghen trone
        ter eren end ten loue
        den kijnd des seker sijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Doe achtdaech waren leden
        doe wert dat kijnt besneden
        al nader ioedscher seden
        die ons van sonden vrijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Drie coninghen dat vernamen
        te bethleem dat si quamen
        si offerde drie gauen
        den kijnd gebenedijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Maria maget simpel
        droech haer lief kijnt ten tempel
        den vrouwen een exempel
        dies si haer niet vermijt
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
      
        ¶ Doe symeon die oude
        tkijnt sach sijn hert vervroude
        hi sprac dat hi ons soude
        van sonden maken quijt.
        Geloeft moet sijn dat kindekijn
        gheeert moet sijn dat maechdekijn
        nv ende ewelijc tot alre tijt
      
    
  