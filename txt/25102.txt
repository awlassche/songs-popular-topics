
    
      
        Barbara die clare sonne die doet leuen.
        Want si mach ons hitte en haer claerheit geuen.
      
      
        Si es der werelt hope ende gewaregen troest.
        Si heeft soe menege ziele vter hellen verloest.
      
      
        Die leuende borne can si geuen ende scincken.
        Alsoe vele als sijs begeert soe mach sijs drincken.
      
      
        Dese ouer scone suete maecht es ons gegeuen.
        Dat si ons vercrige biechte ende eewich leuen.
      
      
        Gewarich kinnesse ende rouwe sijn haer giften.
        Het es haer eygen dat si mach die ziele verlichten.
      
      
        Haer was die hoge triniteit hier onuerholen.
        Die eewege wijsheit was huer meester inder scolen.
      
      
        Dese reyne lilie es naest onser vrouwen gelijc.
        Want si doet den sondaren op dat hemelrijc.
      
      
        O scone rose v verdiente es edel ende groot.
        Daer omme sijt daer iegenwoerdich in onser doot.
      
      
        O scone sonne geeft dat wi v licht ontfaen.
        Want wi dolen wi en weten niet werwert dat wi gaen.
      
    
  