
    
      
        DIe minne van Ihesus becoemt ons wel
        Wi connense wel gheliden
        Mer temptacie en voerspoet snel
        Es ons so swaren striden
      
      
        Wat ic beghinne / wat ic aengae
        Ic en cans niet wel gheliden
        Dat doet die bose viant al
        Met sijnder valscher wisen.
      
      
        Laet ons aenroepen ende begheeren troost
        Al aen der maghet Marien
        So sal die viant ymmer moeten
        Met alle crachten van ons vlien.
      
      
        Ick rade alle menschen ionc
        Sijnt mannen ofte vrouwen
        Dat si haer herten tot Gode keeren
        Ten sal hen niet berouwen
      
      
        In deser werelt en is geen troost
        Het is al cost verloren
        Laet ons aen god soecken troost
        Sijn troost mach ons vromen
      
      
        Wi en souden na gheen menschen vraghen
        Wilden wi gode behaghen
        Want hy mach ons sijn gracie gheuen.
        Bi nachte ende oock bi daghen
      
      
        O mensche keert v tot Gode waert.
        Het sal v veel meer baten.
        Ende leer van herte oetmoedich sijn
        Ende leeft in charitaten
      
      
        Dye dit liedeken heeft ghemaect
        God die wilse in duechden sparen
        Ende brengense na deser corter tijt
        Al in der enghelen scharen
      
    
  