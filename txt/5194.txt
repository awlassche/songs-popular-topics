
    
      
        Aenhoort ghy Nederlanden
        Met herten seer verheucht,
        Tot God verheft u handen
        En looft sijn groote deucht,
        Wilt nu sijn eer verbreyden
        Ghy waert seer belaen,
        Om die ontsettingh van Leyden
        Twelck onlancx is ghedaen.
      
      
        Maer wilt considereren
        In dese wonder daet
        De stercke handt des Heeren,
        En niet der menschen raet
        Tis God die tallen tijden
        Den sijnen uyter doodt,
        Verlost, en can bevryden
        Van swaeren honghers noot.
      
      
        Ghy hebt dus lang t'vertrouwen
        In sConincx macht ghestelt,
        End op sijn schoon Landouwen,
        Heyrcracht, end groot ghewelt,
        Maer boven den arm des Heeren
        Vermach gheen Potentaet,
        Hoe soudt ghy wel floreren
        Als God daer buyten staet.
      
      
        Laet u een spieghel wesen
        In Hollant Leyden schoon,
        Oock die daer in God vreesen
        En Christum sijnen Soon,
        Die is haer Coninck verheven
        Haer schilt, haer borcht, end weer,
        Dit heeft den vyandt doen beven
        Jae vluchten met oneer.
      
      
        Tis wonder int aenschouwen
        Der menschen ooghen blint,
        Hoe dat in het benouwen
        Was den borgher ghesint,
        Met Pest dees stadt beladen,
        Hongher, Krijch, dieren tijt,
        Te houden sonder soldaten
        So lang in svyants spijt.
      
      
        Ick laet noch te vermonden,
        Al die afbreucken fier,
        Twelck sy tot allen stonden,
        Den Spangiaert deden hier
        Ten mocht haer niet faelgieren,
        Zy streden voort Vaderlant
        En om het woort des Heeren,
        Dat was daer in gheplant.
      
      
        U laster mont hoochmoedich
        O Spaenschen Assur wreet,
        Heeft God ghehoort seer spoedich
        Dien ghy voor hem op deet,
        Baldees die hadt ghesworen
        Dat Son end Manenschijn,
        Vergaen most: Oft verloren
        Sou de Stadt Leyden zijn.
      
      
        Hierom heeft God almachtich
        Oock het bidden haest verhoort,
        Der burghers tot hem clachtich,
        O Leyden vreucht orboort
        Den Prince van Orangien
        Heeft hy u tot een heldt,
        Verweckt die t'volck van Spangien
        Breken sou haer ghewelt.
      
      
        Oock zijn u Bontgenoten
        Den Adel in steden meest,
        Van Hollant onverdroten
        Aldaer present gheweest,
        En hebben tot uwen bystanden,
        Al om de dijcken door boort,
        End tot een Zee haer Landen
        Ghemaeckt, tis noyt ghehoort.
      
      
        Het was vreucht te aenschouwen
        Den Admirael vaillant,
        Boysot, end Edel grouwe
        Van Walcheren so playsant:
        Den Spangiaert seer beladen
        Ginghen dees maets te keer,
        Met sPrincen scheeps armaden
        Behaelden sy prijs end eer.
      
      
        Haest sachmen doen verneeren,
        Ons vyants hooghen moet,
        Sijn schanssen doort verveeren
        Verliet hy met der spoet
        Hy moest de stadt sien spijsen
        Met Coorn seer abondant,
        End uyt syn Legher rijsen
        Met oneer ende schant.
      
      
        Princesse, Leyden schoone
        Ghy Borghers jonck end out,
        Met recht spant ghy de croone,
        Om dat ghy onverflout,
        Ghebleven zijt stantvastich
        Ghy ander steden ras
        Helpt ons den vyant amachtich,
        Najaghen op dit pas.
      
    
  