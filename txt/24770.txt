
    
      
        Woude mi de vrouwe mijn
        Jonnen daer mijn zin na staet
        So soudic in vruechden zijn
        Maer des so doet soe mi verlaet
        Dinct haer dat goet het dinct mi quaet
        Want ics haer niet verlaten can
        Int scade van tween witten dien
        Doet het goet der zonnen ontvlien
        Daer mens eenen met jonsten jan
      
      
        Als ic aenscauwe haer zoete aenzien
        So es mi therte in vruechden al
        Als soes mi jan sal mi ghescien
        Gheluc ende heil ende goet gheval
        Ic duchte dat spade commen sal
        Des blivic inder vruechden ban
        Int scade van tween witten dien
        Doet het goet der zonnen ontvlien
        Daer mens eenen met jonsten jan
      
      
        So wie ghewint der vrouwen jonste
        Ende dat versegghen wil in quade
        Hi heift verdient met sulker conste
        Datten elc reinlic wijf versmade
        Vaert hi wel dat dinct mi scade
        Want het ne dede noit reinlic man
        Int scade van tween witten dien
        Doet het goet der zonnen ontvlien
        Daer mens eenen met jonsten jan
      
      
        Al daer mi vruecht of comen mach
        Dat jan mi wel de vrauwe goet
        Maer altoos bidt soe om verdrach
        Der dinc die lief vervreimden doet
        Dus willic stellen zin ende moet
        In haren vrien wille dan
        Int scade van tween witten dien
        Doet het goet der zonnen ontvlien
        Daer mens eenen met jonsten jan
      
    
  