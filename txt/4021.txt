
    
      
        Het daget inden oosten
        Die sonne scijnt ouer al
        Wie heer Iesum wil minnen
        Hi en slape nu niet so langhe
      
      
        Och slaepty nu so langhe
        Dat en is v nemmermeer goet
        Het sal v namaels rouwen
        Als ghi loon ontfangen moet
      
      
        Het lach een arm ioncfrouken
        Op haerder camer en sliep
        Si heeft so groten verlangen.
        Dat haer Gods engel op riep
      
      
        Och en laet v nyet verlangen
        Wel edel ioncfrou soet.
        Hi wil v boden synden
        Alst hem dunct wesen goet
      
      
        Ick en weet van gheenen bode
        Van gheenen bode so goet
        Mi en mach niemant troosten
        Dan Iesus mijn minneken soet
      
      
        Och stelt v herte te vreden
        Wel edel ioncfrou fijn
        Hi wil v tauont schincken
        Van sinen besten wijn
      
      
        Och mochten wi eens drincken
        Van sinen soeten dranck
        So mocht ons wel verlangen
        Al na sijns vaders lant
      
      
        Och als wi nu daer comen
        Al in dat slighe huys
        Bi mijn liefken te rusten
        So en laecht ons niemant wt
      
      
        Ick heb so lange ghelaghet
        Dat ick gheuanghen heb
        Na een dat mi behaghet
        Een gheselleken wel ghedaen
      
      
        Sijn trou heeft hi mi toeghesacht
        Dat edel beelde schoon
        Die mijn heb ic weder ghebracht
        Hi is mi onderdaen
      
      
        Ic en cans niet te volle gheprisen
        Hi is mi veel eeren weert
        Bouen al die gheen die leuen
        Mijn hert gheen ander en begeert
      
      
        Och root is hi ghecleedet
        Die alder liefste mijn
        Wat draecht hi aen sijn handen
        Van goudede een vingerlijn.
      
      
        Een vingerlijn root van goude
        Bedwingt dat herte mijn
        Ic meyne dat op mijn heneuaert
        Dat hi die liefste sal sijn.
      
      
        Dat cranslijn dat hi draghet.
        Dat is van bloede so root
        Sijn lichaem heeft hij ghegeuen
        Voer mi in die bitter doot.
      
      
        Sijn hooft heeft hi gheneden
        Al om te cussen my
        Dat neem ick op mijn heneuaert
        Dat hi die liefste sal sijn
      
      
        Sijn handen sijn hem doerslagen
        Met plompe nagelen drie
        Sijn herte is op gheloken
        Met een spere seer wye.
      
      
        Daer in so moet ick rusten
        Met alder herten gront
        Na hem staet mijn verlanghen
        Nae sinen rooden mont
      
      
        Nu is hi af ghenomen
        Verresen vander doot
        Den loden is hi ontganghen
        Verwonnen is alle sijn noot.
      
      
        Die helle heeft hi ghebroken
        Al om te soecken mi
        Dat neem ic op mijn heneuaert
        Dat hi die liefste sal sijn.
      
      
        Nu is hi op gheclommen
        Al in den hemels throon
        Daer hi eewelijc sal regneren
        Al bouen die enghelen schoon
      
      
        Sinen heyligen gheest wilt hi ons seynden
        In onser herten gront
        Na hem staet mijn verlangen
        Na sinen rooden mont
      
    
  