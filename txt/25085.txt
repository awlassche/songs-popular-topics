
    
      
        Maria es eene sterre scone.
        Die ons verlicht aenden trone.
        Wie haer aenbeet hi heeft te lone
        Ihesus christus marien sone.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Maria es eene dageraert.
        Die vor der middernacht op staet.
        Wie haer aenbeedt hi heeft aflaet.
        Van alder sunderliker daet.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Maria es eene triniteyt.
        Moeder van alder ontfermicheyt.
        Si es soe vol alder heilicheyt.
        Dats ons een groote salicheyt.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Maria es eene volle vloet.
        Daer god aen nam vleesch ende bloet
        Dat sal den genen wesen goet
        Die dienen om dat eewege goet.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Maria es eene rose sonder doren
        Die god tot eender moeder heeft vercoren
        Eer ihesus christus was geboren.
        Was dese werelt al verloren.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Her ioseph viel neder op sijn knien
        Hine conste dat wonder niet aensien
        Dat kint dat inde crebbe lach.
        Hi wiste wel dat die gods sone was
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Die ingelen die saten daer alle bi
        Met grooter vrouden wiechden si
        Met wonder waren si beuaen.
        Dat haren scepper soe was gedaen
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Die ingelen songen alle sanctus
        Die heilege geest es hier int huys
        Geboren van eender ionger maecht
        Die onsen vader soe wel behaecht
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
      
        Sijt willecome her iongelinc.
        Die ons van bouen es gesint.
        Der reynder maget marien kint.
        Ende alder yngelen coninc.
        Kinder nv loeft die maecht marie
        Si heeft vervult die prophecie
        Si droech een kint die maecht marie
        Dat wonder en gesciet nie.
      
    
  