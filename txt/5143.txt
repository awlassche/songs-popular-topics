
    
      
        Waerom rasen die Geusen met hoochmoet?
        Waerom comen sy inden Briel te samen?
        Wat ist datmen te Vlissinghen nu doet,
        En tEnchuysen, om my te gaen beschamen?
        Met Coninghen sy hen connen verbinden
        En Vorsten, die oock daer toe zijn bedacht,,
        My te bestrijden, en gants te verslinden,
        En mijnen Godt die Paus met gantser macht.
      
      
        Sy spreken: Laet ons werpen vanden hals,
        Den Tienden Penninck met al haer beswaren,
        Duc Dalbens Commissy, want sy is vals:
        En willen my voor vyandt gaen verclaren:
        My met al mijn Spangiarden hooch ghepresen
        Willen sy gantschelick te Lande uutslaen,
        Den Paus willen sy niet ghehoorsaem wesen,
        Noch dienen Melis in die halve Maen.
      
      
        Maer ick sal noch dapper comen te velt,
        Om haer te dwinghen dat sy mijn beelt eeren
        Dat Thantwerpen opt Casteel is ghestelt,
        Daer aen sy mijn Commissy sullen leeren:
        Maer sy comen tsamen met grooten hoopen,
        Daer voor ick my niet eenmael had ontset,
        Den Tienden Penninck sal ick dier becoopen,
        En dat ick den Adel heb gants verplet.
      
      
        En ben ick niet Stadthouder toebereyt,
        Van mijn Coninck, end Inquisicy mede:
        En heeft die Paus my niet claer toegheseyt
        Dat ick het Landt besitten sal in vrede:
        Maer sal ick dus mijn loon van haer verwachten,
        Dat ick haer aller Beudel ben gheweest,
        Datmen my sonder hulpe laet versmachten,
        Is dit het loon van dat ghecroonde Beest?
      
      
        Princelicke Catholijcken vailiant,
        Raept, schraept u gelt, en wilt my bystant senden:
        Want verliesen wy nu dat Nederlant,
        In Vranckrijck sal onse Rijck gantslick enden:
        In Spaengien salt oock niet al te lang dueren,
        Italien heeft die Paus anghehest,
        Die Duytschen willen zijn Byecorf noch schueren,
        Wy moghen singhen, Ite, Missa est
      
    
  