
    
      
        GHeen meerder genuechte op aerde niet en is
        Dan die int herte te vreden is
        Dient God in minnen reyne
        En laet die werelt die werelt sijn
        Want alle dingen verganckelijk sijn
        Behaluen God alleyne
      
      
        Ghenoechte der werelt en mach niet staen
        Schoonheyt des lichaems sal vergaen
        In alsoe corten stonden
        Onsen tijt is cort / dye doot is snel
        Wildy hier naemaels wesen wel
        So leeft nu reyn van sonden
      
      
        Het goet der werlt en mach nyet baten
        Het gheselscap moeten wij al hier laten
        Wij moeten cortelijc steruen
        Ic bid v heere gheeft mi respijt
        Dat ic hier nu in desen tijt
        Ghenade mach verweruen
      
      
        Wij moeten alle steruen dat is sekerlijck
        Daer om rade ick een yegelijc
        Dat hi nu steruen leere.
        So can hijt als hi steruen moet.
        Ende varen sonder tegenspoet
        Bi Iesum onsen heere.
      
      
        Ghi ionghe herten al eest v pijn
        Ghenoechte te deruen / gheuanghen te sijn
        Troost v met onsen heere
        En voer den arbeyt die ghi hier doet
        Sal v God gheuen dat eewighe goet
        Dat eyndet nemmermeere
      
      
        Die ghene die haer willeken hebben hier
        Sij singen / sij springen / sij maken goet chier
        Mer cortelijc sullen sij smaken
        Die bitter doot / die nyemant en spaert.
        De helle die voer hen open staet
        Daer sullen sij in gheraken
      
      
        Och heere die alle herten doersiet
        Beschermt ons vore dat swaer verdriet
        Als coemt die leste vren
        Lof si v heere tot alder tijt
        En troost de ghene die op aertrijc
        Nu hemelrijc besueren
      
      
        Die dit lieken eerstwers sanc
        Na gods ghenade hem verlanct
        Hi heuet so wel ghesongen
        Onse heere God die bermhertich is
        Die wil ons gheuen verghiffenis
        Van alle onse sonden
      
    
  