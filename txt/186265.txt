
    
      
        Vrouwen van Holland, voor Ãº een lied,
        een nieuw lied voor u gezongen,
        ter bemoediging in uw zielsverdriet
        om uw broeder, uw man, uw jongen.
        Zij werden geroofd van huis, van straat,
        veroordeeld op valschheid en logen,
        Maar geen heeft in doodsangst het gelaat
        voor de Duitsche sadisten gebogen.
        Waar haalden zij den moed vandaan?
        Vrijheidsstrijders in trouwe!
        Tegen hun hart sloegen harten aan
        Van fiere Hollandsche vrouwen.
      
      
        Vrouwen van Holland, voor u een lied,
        een nieuw lied voor u gezongen,
        uit eerbied voor het diep verdriet,
        dat gij droegt en hebt verdrongen.
        Marteling hebben de helden doorstaan,
        Uw zoon, uw man, uw broeder.
        Geen twijfel was in hun laatste gaan,
        aan hun vrouw, hun zuster, hun moeder.
        Geen vrijheid is zeker, duurzaam, groot,
        geen toekomst valt te vertrouwen,
        als mannen niet strijden tot der dood.
        Dat wist gij, Hollandsche vrouwen.
      
      
        Vrouwen van Holland, voor u een lied,
        aan ons dankbaar hart ontsprongen.
        Holland is vrij, of Holland is niet,
        Een ander lied wordt niet gezongen.
        Houd moed, de tijd heeft weldra uit,
        dat beulen uw hart tempteeren.
        Over de graven juicht nieuw geluid,
        de vrijheid van Holland zal keeren.
        Wij zien naar het teeken op in het land
        van uw moed, uw geloof, uw vertrouwen.
        Wat ook bezweek, uw hart hield stand.
        O hart van Hollands vrouwen!
      
    
  