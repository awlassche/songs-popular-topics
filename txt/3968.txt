
    
      
        Och voer de doot en is troost en is troost noch boet
        Met rechte mach ick mach ick wel kermen
        Mer want ic ymmer ick ymmer steruen moet
        Rijc God wilt mijnre wilt mijnre ontfermen
        Al toeft die doot een iaer een iaer oft yet
        Het moet eens sijn het moet eens sijn ten baet mi niet
        Ic moet daer toe alst God alst God ghebiet
        Al mach hi mi weynich borghen borghen
        Daer om so lijdt mijn herte mijn herte verdriet
        Altijt leue ic leue ic in sorghen
      
      
        Al heeft mi God nu gespaert
        Mijn herte verscrict van vreesen
        Als ick denck op die henenvaert
        Die ymmer eens moet wesen
        de doot is snel / seer snel en wreet
        Ick moet daer aen tsi lief oft leet
        Mijn teerghelt is een linen cleet
        Ick salt hier haest begheuen
        Och want ic nu dat seker weet
        So mach ick oock wel beuen.
      
      
        O steruen moet ic dat is vast
        Daer om mach ic wel trueren
        Die doot heefter soe vele verrast
        Ick wachtse tot allen vren
        Si spoert mi na gelijc een hase
        Wat baet ghenoechte / wat baet solaes
        Ick moet doch sijn der wormen aes.
        Ter stont na na dit versceyden
        Dat moet ic olacy arm dwaes
        Bedroeft altijt bescreyden
      
      
        Och als ic ben gheset een lijck
        Ende stae ghekist in baren
        Ende tvleesch moet rotten onder tslijck
        Waer sal mijn siele dan varen
        Ic worde te graue met sanghe gheleyt
        Die grauers staen daer al bereyt
        Niet meer en worde ick nae bescreyt
        Om tgoet soe gaet men kiuen
        Maer och ick weet so crancken bescheyt
        Waer dan mijn siele sal bliuen
      
      
        Lijf / herte / nature / twort al ontstelt
        Mijn sinnen bestaen te crencken
        Mijn hayr dat crimpt / mijn bloet dat smelt
        Als ick gae ouerdencken
        Bedruct / bevreest / met grooten gheclach
        Och waer mijn siel den eersten nacht
        Na mine doot sal worden ghebracht
        Oft watmen haer sal tiden
        Iolijt / genoechte / noch gheen solaes
        En can mi dan verbliden
      
      
        Nu bid ic v prince / o here god
        Wilt mijns ghenadich wesen
        Alst vleesch te samen leyt en rot.
        Begrauen inder eerden
        O schone Maria ic roepe op v.
        Och Anna biddet voer mi nu
        Dat Ihesus mijnder sielen si getrou
        Als ick sal moeten steruen
        Dat ick hier nae mach doer v
        Dat hemelrijck verweruen.
      
    
  