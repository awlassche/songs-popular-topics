
    
      
        GHenoechte willen wi hanteren
        In iesum vrolijc sijn.
        Ende blijdelijck iubileren
        Wt reynder herten sijn.
        Hi is mijn troost alleene
        Mijn eenich toeuerlaet.
        Daer al mijns hertsen minne
        Mijn hope: mijn troost aen staet
      
      
        Daer om so wil ick laten
        Die werelt al gheheel
        Op dat sijn charitate
        Mi vallen mach een deel
        Dat honich sijnder minnen
        Dat melck sijnder soeticheyt
        Waer mede ic mach verwinnen
        Alle mijnder herten leyt
      
      
        Der werelt hier te steruen
        Dat is een cleyn gheschil.
        Op dat wi mogen verweruen
        Gods troost na onsen wil
        Och mocht ons dat gheboren.
        So waer ons wel gheschiet
        Voer al dat ick lijde opt aerde
        Dat en waer mi geen verdriet
      
      
        Onder alle creatueren.
        Had ick eens troost ghesocht
        Op dat alle mijn trueren
        Also ten eynde sy brocht
        Mer wat ick dies mi pijnde
        Het was al arbeyt om niet
        Ic en vant daer niet te iaghen
        Dan hertsweer / druc / en verdriet
      
      
        Dat iaghen mijnder sinnen
        Ende oock mijn blint verstant
        En lieten mi niet bekinnen
        Dat mi nu is bekant
        Maer al dat is beneden
        Der hoogher triniteyt
        En mach mi niet verseden
        Als mijn begeerte daer toe steyt
      
      
        Als ic dit heb versonnen
        So stelde ick eens voer al
        Ende hebt met hem begonnen
        Nu hope ick dat ick sal
        Mijns herten wille verweruen
        In hem staet alle mijn troost
        In sijn minne te steruen
        Dan worde ick al verloost
      
      
        Mijn God mijn eewich leuen
        Mijnder sielen medecijn
        Ick heb mi dy ghegheuen
        Dijn eyghen wil ick sijn
        Ick gheue dy alte male
        Herte / siele / lijf / al geheel
        Coemt heere in v sale
        Ende laet ons worden een
      
      
        O prince van allen heeren
        Mijn alder liefste lief
        Tot v staet mijn begheeren
        Ghi staet int hoochste brief
        Gheen herte en mach dit weten
        Noch dencken in gheen schijn
        Hoe hooghe ghi sijt gheseten
        Al in dat herte mijn.
      
      
        O Iesu wtuercoren
        Alder liefste minnaer soet
        En laet ons niet verloren
        Alst ymmer wesen moet.
        Als wij dan moeten scheyden
        Wt desen droeuen dale
        Soe wilt ons dan gheleyden
        Tot in die hoochste sale.
      
    
  