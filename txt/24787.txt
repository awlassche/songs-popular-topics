
    
      
        Ic quam ghegaen up enen dach
        Daer hoordic bliscap ende gheclach
        Twee frissche vrauwen driven
        Die een die riep owi owach
        Mi dochte dat ic nie ne sach
        So wivelike wiven
        Doe sprac dat droufste vrauwelin
        Ich aen ghegeven herte ende zin
        In trauwen
        Men acht up mi no meer no min
        Dat doet mi leider dat ic bin
        In rauwen
      
      
        Doe sprac dat ander blide wijf
        Hoe mach dijn edel jonghe lijf
        In rauwen dus verkeeren
        Om minen wille in vruechden blijf
        Ende desen rauwe van di drijf
        Du does mi ooc verzeeren
        Hoe moochstu nu so drouve zijn
        Dijn vruecht was meere dan de mijn
        Te voren
        Verandert es dijn wijflic scijn
        Hebstu dijns lieves vingherlin
        
          Verloren
        
      
      
        Ghespele in caent gheswighen niet
        Nu wilt mijn over zwaer verdriet
        In trauwen helpen helen
        Doe ic lesten van u sciet
        Doe addi mi allein bespiet
        Ende ic ghinc mettem spelen
        Ghespele wilt beraden mi
        So dat mijn here behouden zi
        Bi wizen rade
        Ic wane in comme hem nemmer bi
        Wat salic doen owach owi
        Het es te spade
      
      
        Die ander sprac op minen heit
        Dat es mi waerlic alzo leit
        Ghespele ic wil u claghen
        Waer es dijn zuver omme cleit
        Nu moetstu dinen aerbeit
        Lange alleine draghen
        Waer es dijns hertzen toeverlaet
        In can di leider ghenen raet
        
          Ghegeven
        
        Wint up dijn haer dijn guldijn draet
        Waer es dijn vruechdenrijch ghelaet
        
          Ghebleven
        
      
      
        Haer aer so drouvelic up want
        So namze bider witzer hant
        Te zamen dat si ghingen
        De tranen vielen daer int zant
        Die daer de blijtste was becant
        Die ghin haer anden wringhen
        Als ic dat sach het deerde mich
        Dat zi haer anden drouvelich
        Te zamen wrongen
        God jonne hem beeden hemelrijch
        In wilde rusten zekerlijch
        In hadt bezonghen
      
    
  