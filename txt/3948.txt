
    
      
        ICk weet een vrouken ghebenedijt
        Die mi also wel behaecht.
        Och bouen alle die werelt wijt.
        Dat si die croone draecht
        Si rust bi haer lieue kint
        Noch is dye vrouwe een suuer maecht
        Die alle herten bemint.
      
      
        Die vrouwe die en sal ic niet laten
        Om schoonheyt noch om goet
        Als mijn aenschijn haer beelde aensiet
        So verhuecht si minen moet
        Ick woude dat ic waer bi haer
        Hier bouen int eewighe leuen
        So waer al mijn trueren gedaen
      
      
        Die vrouwe is wt Iessen rijs
        Gheboren als een iuecht
        Al in mijn herte draecht sy den prijs
        Dat doet haer groote duecht
        En hadde dese vrouwe ghedaen
        Wij hadden alle int helsce vier
        Met droefheyt moeten gaen.
      
      
        Haer mondeken root / haer oochskens claer
        Si verlichten dese werelt ront
        Mocht ic hier bouen bi haer sijn
        So waer mijn herte ghesont
        Aylacy ende mi is leet
        Dat ick mi nu tot deser vren
        Aldus vol sonden weet.
      
      
        Die dit lieken eerstwerf sanc
        Hy sangt wt reynder minnen.
        Al en heeft hijt nyet te puncte gheraect
        Men salt ten besten bringhen
        Want sijn memorie was licht
        Ter eere van onse lieue vrouwe
        So heeft hi dit lieken ghedicht
      
    
  