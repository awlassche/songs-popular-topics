
    
      
        Wel op ghy Spaengiaerden
        Die nu in Brabant zijn,
        Hoe smaeckt u dat ghebraden
        Daertoe de koele wijn,
        Ghy moet nae Spaengien met gewelt,
        Sonder Paspoort, sonder gelt,
        Woechey, slaet de Spaengiaerts vry.
      
      
        Uut Spaengien quamen sy dringhen
        Die Spaensche Jonckers wijs,
        Brabant wouden sy dwinghen
        Die Steden maken prijs,
        Off sy wouden zijn betaelt,
        Den lesten penninck niet gefaelt,
        Woechey, slaet die Spaengiaerts vry.
      
      
        Die Staten sonder falen
        Setten de spaengiaerts eenen dach,
        Men soud haer al betalen
        Haer leeninghe korten aff,
        Dan soudense weder na spaengien gaen,
        De spaengiaerts spraken, niet te verstaen,
        Woechey, slaet die spaengiaerts vry.
      
      
        Die Spaengiaerts sonder falen
        Spraken ghelijckerhandt,
        Ghy moet ons al betalen
        Van dat wy quamen int Landt,
        Die voor Alckmaer en Haerlem groot,
        De geusen hebben gheslaghen doot,
        Woechey, slaet de spaengiaerts vry.
      
      
        Wat hebt ghy hier bedreven:
        Spraken die Staten al,
        Dat Lant is ons gegeven
        Spraken de Spaengiaerts vals,
        Tis u gegeven van Duckdalff,
        Maer ghy en crijghet noch niet halff,
        Woechey, slaet de spaengiaerts vry.
      
      
        Die Hooch-gheboren Staten
        Uut Vlaenderen en Brabant,
        Zy sonden heur Placcaten
        Over in Ghelderlant,
        Dat sy souden cleyn end groot
        Smijten al de spaengiaerts doot,
        Woechey, slaet de spaengiaerts vry.
      
      
        In spaengien moetense al wat doenen
        Die spaensche Jonckers moy,
        En gaen lappen oude schoenen,
        Hier gaen sy soo parmafoy,
        Daer gaen sy met verscheurde kleer,
        Hier ist al Monseur mijn Heer,
        Woechey, slaet de Spaengiaerts vry.
      
      
        Al met verscheurde broecken
        Brocht haer Duckdalff int Lant,
        Zy moghen hem wel vloecken
        Hy heeft haer hier gheplant,
        Hy at zijn ghebraden alle daghen,
        Nu werden sy met de spit gheslaghen,
        Woechey, slaet de spaengiaerts vry.
      
      
        Als sy nu zijn verdreven
        Die spaensche Jonckers knap,
        Dan mogen sy wel leeren weven
        Of roepen Ketel lap,
        Off schoorsteenvaghen sonder leer.
        Is dat niet schand voor sulcken Heer
        Woechey, slaet de spaengiaerts vry.
      
      
        Zy meenden te trecken na Spaengien
        Met haren ghestolen buyt,
        So coemt de Prins van Oraengien
        Die slaet haer op de huyt,
        Zy en sullen niet een naghel houwen
        Om haer eyghen gat te clouwen,
        Woechey, slaet de Spaengiaerts vry.
      
      
        Ghy Lansknechten sonder falen
        Dient die Staten trou en hout,
        Men salder u wel betalen
        Met silver ende met gout,
        Ghy sult die spaensche Heeren al te mael
        Ridder slaen met ijser end stael
        Woechey, slaet die Spaengiaerts vry.
      
    
  