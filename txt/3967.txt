
    
      
        HOe mach gods liefde reyne
        Dus weynich sijn geuonden
        Van elcken int ghemeyne
        Gheacht so ouer cleyne
        Die ons bemint certeyne
        Hy wil dat wij alleyne
        Hem minnen tot allen stonden.
      
      
        Als onse begheerten strecken
        Al na die weerlijcke dinghen
        Die de siele beulecken
        Ende van Gode trecken
        Gods wijsheden die ontdecken
        Hoe ons des werelts smecken
        In eewighen druck sal bringhen.
      
      
        Al dat het vleesch begheert
        Ende ooc des lichaems ghesichte
        Ende hoouerdie ontweert
        Dit yst dat die siele begheert
        Ende haer minne dicwils verteert
        Die dit nyet en ontkeert
        Moet deruen van den lichte
      
      
        Wi sijn van als wel vroet
        Om des lichaems bestiere
        Maer der sielen goet
        Dwelck God bekennen moet
        Dat treedt men onder die voet
        Seer luttel beroert dat ons bloet
        In Gods woort allegieren.
      
      
        Wie doet van God vermaen
        Dien heetmen hypocrite
        Die werelt doet versmaen
        Si en can God niet verstaen
        Maer laet drincken gaen
        Dat is al wel ghedaen
        Dit schijnt een hemelrijcke
      
      
        Maer die God toe behoort
        En can dat niet vergheten
        Maer hi verhaelt Gods woort
        Al na der kercken accoort
        Gods kinder drijft hi altijt voort
        Die werelt hi heel verstoort
        Si en wil sijns niet gheweten
      
      
        Wie is nu die verblijt
        In goddelijcken vrede
        Ghelijcmen heeft iolijt
        In ghierighen appetijt
        Wie yst die hem nu also quijt
        Om God onsen heer ghebenedijt
        Als menich mensche om rijcheyt
      
      
        Ghi ionghe maechden fijn
        Ghi soect rijcheyt en eere
        Ghi en acht verdriet noch pijn.
        Mocht ghi verheuen sijn
        Hier al dit cort termijn
        Maer dat schoon godlijc aenscijn
        En hebdy in minne noch in eere
      
      
        Ontpluycte ghi v iuecht
        In dat godlike bescouwen
        Ghi sout meer sijn verhuecht
        Met liefden also bevruecht
        Int smaken alre duecht
        Die cracht van shemels vruecht
        Die soude v hier bedouwen
      
      
        Ruyter van fijnder aert
        Den crijch is al v leuen
        Op dat ghi sijt vermaert
        Strijd fier ende onueruaert
        Als knecht onder den standaert
        Maer v seluen niet en spaert
        Int duechdelijck aencleuen
      
      
        God die ons heeft ghemaect
        Dyen stellen wij besiden
        Seer luttel yemant smaect
        Christum aent cruyce naect
        Die doer ons liefde blaect
        Nochtans die na hem haect
        Gheeft hi dat eewich verbliden
      
      
        Oerlof / dit is dat ent
        Die dit wilde vertellen
        Hi haet die werelt blent
        Want si hout innocent
        Den ghenen die Christus liefde kent.
        Sijn woorden excellent
        Can si ouer side stellen
      
    
  