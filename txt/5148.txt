
    
      
        Aenhoort ghy menschen seer vailliant
        Een nieu liedt sal ick u singhen, want
        Al van den Christenen allen,
        Die verstrooyt zijn in alle lant,
        Men gaet daer veel af kallen.
      
      
        De Christenen zijn soo wel ghemoet.
        De Inquisicy al metter spoet,
        T'placcaet willen sy niet ghedooghen,
        Maer om te beschermen 'tonnosel bloet,
        Daer na ist dat sy pooghen.
      
      
        De Inquisicy en 't placcaet
        Die quam al uyt den Spaenschen Raet,
        De Bisschop haddet ontboden
        Ter eeren den Gheestelijcken Staet,
        Dit docht den Christen niet van nooden.
      
      
        De Papen dochten op dat termijn,
        Alle dinck sal nu ghewonnen zijn,
        Wy sullen nu weder floreren,
        Inquisicy ende 't Placcaet seer fijn,
        Sal ons doen domineren.
      
      
        De Christenen sy verhoorden das,
        Om t'gheloof d'welcke sy accordeerden ras,
        Sy sloten oock sonder verdrieten
        De Officieren al op dat pas,
        Gheen bloet meer te vergieten.
      
      
        Ten was niet wel der Papen danck
        Sy creghen neusen een elle lanck
        In wat moeyte hebben wy ons ghesteken,
        Tegen de Christen vallen wy te cranck
        Het landt moet zijn gheweken.
      
      
        Hadden wy het volck ghelaten met vree
        Dat ons doch niet en misdee
        Dwelck wy nu seere beclaghen
        Want sy zijn in alle landen ree,
        Om ons al te verjaghen.
      
      
        Onse valscheyt wort heel ontdeckt,
        Eenen slapende hont hebben wy gheweckt,
        Hadden wy dit te vooren gaen dincken,
        Ende ons nerghens in ghestreckt,
        Dan met onzen wijn te gaen drincken.
      
      
        Eylacen tis nu veel te laet,
        T'ghemeyne Volck rieckt nu t'ghebraet,
        Sy en willen ons niet hooren
        Adieu den Paus met alle sijn staet,
        T'is met ons gantsch verlooren.
      
      
        Adieu oock nu de Roomsche Kerck
        Adieu oock nu ons heerlijck werck,
        Adieu ons Renten en clenodijen
        Die Christen vallen ons te sterck,
        Godt comt ons nu castijen.
      
      
        Och vrienden laet ons groot en cleyn
        God bidden met viericheyt reyn,
        Dat hy de Christen wil verstercken,
        Dat sy met vreden alle ghemeyn,
        Oprechten moghen Gods Kercken.
      
      
        Niet met haet ofte met twist
        Ofte met sweert, oft eenighe list
        Vrienden laet daer voor schromen,
        Ghelijck in Vranckrijck heeft ghemist
        Eert daer soo verre is comen.
      
      
        Dan met vrede ende accoort
        Alle twist te schouwen voort
        Nu na Gods wille te leven
        Hy heeft ons nu sijn Godlijck woort
        Seer rijckelijck ghegheven.
      
      
        God geve den Christenen oock voorspoet
        Ende alle Princen oock seer goet
        Die Gods Woort willen beschermen,
        Dat sy oock moghen met ootmoet
        Helpen den noot der armen.
      
      
        Nu laet ons doch minst ende meest
        Tot deuchden spoeden onbevreest,
        Pijnt u om goet te doene:
        Want dat Babylonische Beest,
        Is nu uyt saysoene.
      
      
        Oorlof ghy Christen onvertsaecht
        Voor Gods woort u lijf en leven waecht
        Wilt dronckenschap nu mijden
        End alle twist discoort verjaecht,
        Wilt met Gods woort verblijden.
      
    
  