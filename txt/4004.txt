
    
      
        IC sou so gaern bi gode sijn
        Conde ict wel beghinnen
        Mi grout te steruen die natuere mijn
        En te laten dat ic minne
      
      
        Nochtans so moet ghelaten sijn
        Het is van grooten noode
        Adieu adieu natuere mijn
        Ick wil gaen dienen Gode
      
      
        Want die door coemt snel dat weet ick wel
        Si en sal niet langhe beyden
        Als si coemt si is so fel
        Men moet van hier dan sceyden.
      
      
        Die doot die is so fel so sterck
        Dat niement en can versinnen
        O edel mensce neemt hier aen merc
        Wie soude die werelt minnen?
      
      
        Als ick dacht in minen gront
        Begonst ic mi te beswaren
        Ende docht in alder stont.
        Ic wil de werelt laten varen.
      
      
        Mer tsceyden dede mi so wee
        Dat weet God die heere
        Waer ic was / oft wat ick dede
        Ick was in grooten seere
      
      
        Want haerder minnen af te staen
        Dat is seer swaer te liden
        Michtans so moet sijn ghedaen
        Na liden coemt verbliden
      
      
        Ick sat op eenen vasten gront
        Daer af so moeste ick sceyden
        Ick come in eender corter stont
        In eender dorrer weyden
      
      
        Mijn herte was in stenen groot
        Om dat ic sceyden moeste leeren
        Mijn nature sterf so menigen doot
        Haren wil moet si ontberen.
      
      
        Och sceyden is een bitter woort
        Dat worde ic wel gheware
        Och scheyden heeft mijn herte ghestoort
        Ghebracht in grooten vare
      
      
        Nochtans is sceyden een edel scat
        Diet wel ghelijc can draghen
        Die bliuet inder minnen pat
        Die scheyt sonder claghen
      
      
        Als ic wel seker waende sijn
        {182}Was ick binae bedroghen
        Sceyden was mijn medecijn
        Ick ben daer bi ontuloghen
      
      
        O lieue here ontfermt v mijns
        Al coem ick also spade
        Ick heb verdient die eewige pijn
        Ick roepe op v ghenade.
      
      
        Ick bid Gode dat hi verlicht
        Sijn herte in duechden fine
        Die dit liedeken heeft ghedicht
        Scheyden was hem pine.
      
    
  