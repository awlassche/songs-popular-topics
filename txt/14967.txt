
    
      
        Ontwaeckt wilt wt den sleep oprijsen /
        Ghy Menschen in het aertsche crijt /
        Looft den Heer en wilt hem prijsen /
        In desen benauden tijt /
        Want ons Messias is nu gheboren /
        Te Betlehem aldaer /
        Van een reyn Maghet wtvercoren /
        In desen nieuwen jeer.
      
      
        Een soon is ons ghegeven /
        Van Godt den Vader wtten troon /
        Soo de Propheten hebben gheschreven /
        Tis Jesus Christus Godes Soon /
        Hy sal ons salich maken /
        Verlossen Israel van sonde swaer /
        O Syon wilt deer na haecken /
        In desen nieuwen jeer.
      
      
        'Tserpenten hooft is nu ghebroken /
        Door dit beloofde saet /
        So in Genesis wort ghesproken /
        Hy is ons Burch / en Advocaet /
        Hel / doot / duyvel / heeft hy ghevanghen /
        En draecht ons sonden allegaer
        O Israel looft hem met sanghen
        In desen nieuwen Jaer.
      
      
        De Herderkens met druck bevanghen /
        Zijn verblijt door d' Enghels stem /
        Tot haer Heylant zijn sy ghegangen /
        Inde Stadt van Betlehem /
        Vonden 't kint in doecken ghewonden /
        Godt en den Mensch eenpaer /
        De wijsen hebben hem daer ghevonden
        In desen nieuwen jaer.
      
      
        Op desen Prins wilt mercken /
        Na den vleesch niet langer leeft /
        Verlaet v voose wercken /
        Wee hem die deer in sneeft /
        Zijn ghenade staet altijt open /
        Dus weest dit lammeken danckbaer /
        In zijn Barmherticheyt wilt hopen /
        In desen nieuwen jeer
      
    
  