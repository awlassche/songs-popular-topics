
    
      
        Ia christum heeft hij nv vast gheleijt
        In ijseren slooten soo men seijt
        Als men hem ghelt gheeft met hoopen
        Moet chistus altijt sijn bereijt
        Die sielen te laeten loopen
      
      
        Hij seijt god heeft gemaect die oorbiecht
        Daer hij [-d..] doch valschelijck aen liecht
        Hij heeftse self geuonden
        Want hij die menschen daer doer bedriecht
        En om dat ghelt vergheeft haer sonden
      
      
        Sijn boosheijt heeft hij daer doer gewrocht
        En menighe vrouwe ter schanden ghebrocht
        Want sij clagen haer ghebreken
        Och dochter Ick heb mij alsoe bedacht
        Ick moet v alleen wat spreken
      
      
        Dese sonden acht die paus soe slecht
        Daer om verbiet hij sijn geschoren decht
        Die es die mensche der sonden
        Daer sinte pauwels af heeft gesecht
        Dat wordt nv wel beuonden
      
      
        Dit es den rechten antekerst
        Die sweet en bloet den armen vuijtperst
        Met bannen ende met Iaghen
        Nv Is hij ghevallen dat hij berst
        God dij wil hem niet langer verdragen
      
      
        Ick bid v vader ghebenedijt
        Dat ghij hem doch genadich zijt
        En wilt hem gracie gheuen
        Op dat hij sijn sonden eens belijt
        En eeuwich met v mach leuen
      
    
  