
    
      
        LAet liden dat v nyet aen en gaet
        Ende en neemt v niemants dinck te naer
        Ende ordeelt na ws selfs quaet
        Ende neemt voort v seluen waer
        Onse oogen dicwils elders sijn
        Ende in haer seluen seer onbekint
        Daer om seg ic elcken int openbaer
        Weest horende doof en siende blint
      
      
        In dit sterflijc corte leuen
        Verkiest altijt die nederste stede
        Versmaet te sijn / ende niet gepresen
        Dat is der ootmoedigen grote vrede
        Versmaet v yemant / versmaet v mede
        Ende laet God dat ordeel onbekint
        Ende cruypt altijt in simpelheden.
        Weest horende doof en siende blint
      
      
        Wi willen ander daer toe driuen
        Dat si hemseluen laten sullen
        Wi en connen ons seluen daer niet toe crighen
        Om wt te gaen onsen eyghen wille
        O lieue mensche swijcht al stille
        Ende en weest niet dus onbekint
        Mer wilt eerst v quaetheyt villen
        Weest horende doof en siende blint
      
      
        Al den onurede die wi beseffen
        Die coemt wt ongestoruenheyt.
        Dat wi die dingen te seer opheffen
        Ende volgen der onredelicheyt.
        Het is nature en sinnelicheyt
        Die ons dus verre van God verureemt
        Dus seg ic so ic heb gheseyt
        Weest horende doof en siende blint
      
      
        Oft alle menschen volmaect waren
        Ende ons niet en worde op gheleyt
        Waer mede haer dan soude openbaren
        Ons selfs ongestoruenheyt
        Dus seg ick so ic hebbe gheseyt
        Als ons die dingen sijn onbekint
        So sijn si best in die beste vouwe gheleyt
        Weest hoorende doof en siende blint
      
    
  