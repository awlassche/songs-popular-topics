
    
      
        HAd ick vloghelen als een arent grijs
        Ick soude so hooghe vlieghen
        Daer bouen in dat schoon paradijs
        Tot minen soeten lieue
      
      
        Dan soude ic segghen vader mijn
        Wanneer suldy mi halen
        Wt dese allende op aertrijck
        In uwer hoochster salen.
      
      
        Waer is die dochter van syon
        Ick wilse vrolijck maken
        Ic wil haer een boetscap doen
        Van also hooghen saken
      
      
        Die hoochste inder minnen
        Dat is Iesus Marien soon
        God laet ons hem ghewinnen
        Daer bouen inden throon
      
      
        Dat hemelrijc ende aertrijck
        Noyt man en conde ghebruyken
        Dat sal een suyver maget reyn
        In haren lichaem besluyten.
      
      
        Die duysternisse is ons verclaert
        Dat licht is op gheresen
        Een maghet heeft een kint ghebaert
        Dat mach wel wonder wesen.
      
      
        Dat kint was teeder ende cranc
        Een maghet moestet voeden
        Tis recht dat wi hem weten danck
        Van sijnder groter armoeden.
      
      
        Heer Iesu christ wt hebt ghi ghemeent
        Wij soudent v gaerne vragen
        Dat ghi hier dus ligt en weent
        Ghi sijt so ionck van daghen.
      
      
        Dat dus viel ende was ongereet
        Dat moghen wi nu ghebruyken
        Dat Adam inden appel beet
        Dat dede den hemel sluyten
      
      
        O moeder Gods van hemelrijc
        Coninghinne in shemels throne
        Bidt voer ons allen innichlijc
        Uwen alder liefsten sone
      
      
        Dat wij daer bouen moeten
        Daer die engelen vrolijc singen
        V ende v lief kint groeten
        Dat wil ons God ghehinghen
      
    
  