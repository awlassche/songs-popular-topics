
    
      
        COemt ons te hulpen lief van minnen
        Want wi sijn in groter noot
        Sullen wi den strijt verwinnen
        Wij moeten steruen menighen doot.
      
      
        De werelt / duuel / ende vleesch
        Die sijn te mael op ons gheset
        Sij hadden gaerne haren eesch
        Om ons te brengen in haer net
      
      
        Si gaen ons aen tot allen siden
        Ons behoeft wel goeden moet
        Sullen wi haer scutten ontuliden
        Het moet ons costen vleesch en bloet.
      
      
        Die op sijn hoede niet en steet
        En sijn huys laet onbeurijt
        Hi wort verwonnen eer hijt weet
        Want hem die vyant niet en mijt
      
      
        Ten mach niet sijn ghespaert
        Strijt vromelijc tot alder tijt
        V herte / v sinnen wel bewaert.
        Oft ghi werdt der heelder seghen quijt.
      
      
        Want hier en is gheen sekerhede
        Mer te striden tot alder vre
        Want wij sijn in sulcke stede
        Wi moeten striden al wordet suere
      
      
        Wat wi wenschen of begeren
        Het moet ymmer costen meer
        Al soumen vlees en bloet verteren
        Natuer moet liden menigen seer.
      
      
        Niemant en ontsie hem der pinen
        Want het moet sijn geauontuert
        Ten baet niet dat wij heylich schinen
        Eest metten wercken niet besuert.
      
      
        Aldus wilt vromelijc striden
        God die heere salt voersien
        Voer den strijt die ghi moet liden
        Sal v noch grote vruecht gheschien
      
      
        Maria suyuer maget puere
        Wilt hen doch in staden staen
        Die striden tegen haer natuere
        Dat si die eewige vruecht ontfaen.
      
    
  