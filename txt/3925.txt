
    
      
        ICk seg adieu
        Werelt wi twee wi moeten sceyden
        Van een lief nyeu
        Wil ick troost gaen verbeyden
        Ick laet v Iesu dat herte mijn
        Want waer ghi sijt daer moet ick sijn
        Tsy vruecht oft pijn / tsy vruecht oft pijn
        Altijt moet ick v vry eygen sijn
        Altijd moet ick v vry eygen sijn
      
      
        Mijns sins ghequel
        Dat doet mi dicwils trueren
        En tvleesch rebel
        Wil des gheests vrede schueren.
        Maer Iesu ghi brengt mi wter noot
        Met liue ghewont aent cruyce bloot
        O liefde groot / o liefde groot
        V eygen blijf ic tot in die doot.
        V eygen blijf ic tot in die doot.
      
      
        Ick dancke v God
        Reyn minnelic God ghepresen
        Van allen spot
        Dat ghi mi hebt ghenesen
        Nyders fel met haer fenijn
        Willen ons beletten v blide aenschijn
        Op dit termijn / op dit termijn
        Altijd moet ick v vry eygen sijn
        Altijd moet ick v vry eygen sijn
      
      
        Myn hope is troost
        Die ghi tot mi doet keeren
        Heere op my gloost
        So sal mijn vruecht vermeeren
        Want moste ic v deruen ter noot
        Ic bleue verdruct in liden groot
        Wanhopich bloot / wanhopich bloot
        V eygen bliue ick tot inder doot
        V eygen bliue ick tot inder doot
      
      
        Gheenssins van mi
        En moechdy sijn ghesceyden
        Met gheen dan di
        Mach ick mi gaen vermeyden.
        In v so vinde ic voetsel fijn
        Dwelck maect vroem die siele mijn
        Ende lost wt pijn / ende lost wt pijn
        Altijd moet ick v vrij eygen sijn
        Altijd moetick v vry eygen sijn
      
      
        Ghi sijt een schat
        Verciert met allen vruechden
        Een costelijck vat
        Alleen veruult met duechden
        Ghi helpt alleen wt wederstoot.
        Die hen op v betrouwen bloot
        In alder noot / in alder noot.
        V eygen blijf ic tot in die doot.
        V eygen blijf ic tot in die doot.
      
    
  