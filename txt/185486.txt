
    
      
        Gekker kan de Droes niet wezen.
        Gistren zei de Doctoor mij;
        Vriend, als ik u zal genezen,
        En u helpen uit de lij',
        Moet gij wel, naauwkeurig, letten
        Op de regels en de wetten
        Die ik u, in dit geval,
        Kort en klaar, ontleeden zal.
      
      
        't Eerst, waar voor gij u moet wagten
        Zijn de meisjes, lieve maat!
        Venus offer rooft de kragten.
        'k Zei: wel Doctoor, zotte praat:
        Zou ik al die lieve hondjes
        Al die malsche zuikermondjes
        Vlieden moeten? brui vrij heên,
        Doctoor steiloor! met die reén.
      
      
        ‘Dan, ten andren, waar zijn' rede,
        ('k Dagt, wel wat of dit zal zijn,)
        ‘Vriend, verbied ik u ook mede,
        Punsch, Jenever, Bier en Wijn,
        Sterke dranken zijn zeer schaadlijk;
        Zij bevordren 't onheil daadlijk;
        Drink koudwater, voeld gij dorst;
        Dat versterkt de long en borst.’
      
      
        'k Zat gelijk een aap te kijken,
        Bij het lezen van die les.
        Doctoor, wil mijn oog ontwijken,
        Zei ik, of, ik brui de fles
        Straks, gevoelig voor uw snater.
        Zuip jij voor den dorst koudwater,
        Lieve meisjes, lekkre wijn,
        Doctoor, doen ons vrolijk zijn.
      
      
        Toen sprak Medicus, wil weeten
        Wat u verder nuttig is,
        Gij moet daaglijks grutjes eeten;
        Ik verbied u vleesch en vis,
        'k Zei, wel Doctoor, loop naar Spanje
        En verkoopt aldaar die franje;
        Of naar 't dolhuis, en maakt daar
        Grutten voor de gekken klaar!
      
    
  