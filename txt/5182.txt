
    
      
        Wie wil hooren een nieu liet,
        Wat int jaer lxxiiij. is gheschiet,
        Ick salt u gaen verclaren,
        Al van den Edelen Graef Lodewijck,
        Hoe dat hy is ghevaren.
      
      
        Graef Lodewijck lach met menich helt,
        Voor die stadt van Maestricht int Velt,
        De Papisten laghen daer beneven,
        Sy en waren doen niet eens soo stolt,
        Dat sy sich dorsten streven.
      
      
        In April den achtsten dach voorwaer
        Tooch Graef Lodewijck op met sijn gantsche schaer
        Al naerder Moockerheyden,
        Soo sterck quamen de Spangiaerts daer aenboort
        Graef Lodewijck moeste scheyden.
      
      
        Het huys te Heumen hebben zy in ghecreghen,
        En hebben de Spangiaerts daer van ghedreven,
        Veel beter hadden sy moghen rouwen,
        Het hadde hen smorghens noch beter gheghaen,
        Niemant derft sijn vyandt te licht betrouwen.
      
      
        Te vier uren smorghens hoort mijn vermaen,
        Hoordmen de Spangiaerts allarm slaen,
        En waren seer wel ghemoet om vechten
        De Geusen waren seer moede van gaen,
        Niet wel dorsten sy bestaen te vechten.
      
      
        Gascoenjaerts en Walen verstaghet my
        Stonden Graef Lodewijck trouwelijck by,
        Als vrome Crijchslieden haren Heere,
        Met schanden weken de Hoochduytschen daer van
        Waer af sy hadden cleyn eere.
      
      
        Met schanden zijn de duytschen gheweken,
        Ende hebben een schuere inde brant ghesteken,
        Daer waren die Geusen verraden,
        En zijnse so dapperlijck na ghestreken,
        Ende gheslaghen in haer slachoorden.
      
      
        Seven uren heeft dese scharmutsingh geduert
        Maer Joris schenc Ruyters hebbent meest besuert
        En werden meestendeel doot gheslaghen,
        Hem vielen so dapper de Waelsche Ruyters aenboort,
        T'welck sy wel mochten beclaghen.
      
      
        Van de schermutsingh zijn bleven doot,
        Neghen hondert en thien, verstaet mijn woort,
        Wat in den achtertocht is bleven legghen,
        Van Hoochduyschen, Wijven en kinderen bloot
        Daer weetmen niet veel van te segghen.
      
      
        De tijdingh quam te Nimmeghen op dat pas,
        Dat Graef Lodewijcks slach verlooren was,
        Die goede Heeren waren daer bleven,
        Sy luyden die clocken wel alsoo ras
        En schoten so dapper daer beneven.
      
      
        Die van Nimmeghen hebben dat vernomen,
        Dat vijf metale stucken binnen Nimmeghen zijn gecomen
        Op de Cruystrate dedense vueren,
        Sy stakense met Rosemareyn tot een spot,
        Dit zijnse die soude breken de mueren.
      
      
        Hoort watmen noch ghebueren sach,
        Als dat gheschut daer comen was, op dien dach,
        Brandende lanteernen hebben sy aenghesteken,
        Op dat elck soud' aensien met groot geclach,
        Sy zijn daer stoutelijck na ghestreken.
      
      
        Die van Nimmeghen waren soo seer verblijdt
        Als Graef Lodewijck hadde verlooren den strijt
        Maer ick hope het sal ten besten verkeeren,
        Als Graef Lodewijck weder te velde comt
        Dan sullen sy wel laten haer tryumpheren.
      
      
        Al is hy daer soo deerlijck verjaecht,
        Hy heeft verloren dorp noch Stadt,
        De Prins heeft weder een buyt ghewonnen,
        Maer eer de tijdt ten eynde gaet,
        Sal het noch al ten besten comen.
      
    
  