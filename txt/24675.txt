
    
      
        'O creatuer, dijn claghen,
        Dijn bidden end dijn vraghen
        Heb ic al wel verstaen.
        Gi wilt mijn kijnt behaghen,
        Mer tcruys mit hem nijt draghen,
        Daer al die myn leyt aen.
      
      
        Ghi wilt u hier verbliden
        End oec na desen tyden
        Mijns kijnts solaes ontfaen.
        Mer gi en wilt nijt striden
        In bitterheyt, in liden,
        Als hi heeft voer ghedaen.
      
      
        O denct ten is gheen reden
        Heb di hier nijt gheleden
        Dat gi coemt in sijn rijc.
        Hier omÂ : wil gi in vreden,
        Verdient dat hier beneden
        Mit striden vromelijc.'
      
      
        'Maria, bloem der bloemen,
        Dit heb ic wel vernomen
        Het moet so sijn ghedaen.
        Mer soudt u kijnt nijt comen
        End my int striden vromen,
        Hoe soud ic bliven staen?
      
      
        My docht die tijt verleden
        Als ic deed mijn ghebeden,
        Hi troeste my seer wael.
        Mer bin ic nu tontvreden
        End bid tot allen steden,
        Hi laet my altemael.
      
      
        Soud hi my dus begheven
        Wat baet waer my te leven:
        Waer ich nijt beter doot?
        Van anxt mach ic wel beven
        Want word ic dus verdreven
        So is ghedaen mijn moet.'
      
      
        'O die ic pleech te leren
        Dat gi u soudt ververen
        End lijdsaem sijn altijt.
        Waer is u profiteren
        Dat gi toent mijns kijnts eeren
        In desen cleynen strijt?
      
      
        Wist gi mijn kijnts manieren,
        Die hi heeft int regieren
        Sijn vrienden op eertrijc,
        Ghi soudt des nijt versieren
        Hoe suet, hoe goedertieren,
        Hi is een yghelijc.
      
      
        Sijn dienres int beghinnen
        Helpt hi die strijt dic winnen,
        Op dat si bliven staen.
        Hi gheeft hem vruechd van binnen
        Mer na als sy hem mynnen,
        Laet hise wat begaen.
      
      
        Nochtans tot allen tiden
        Aensiet hi hoe si liden
        End vechten om die croen.
        End die verwint mit striden,
        Sel hi seer corts verbliden
        Daer boven in die throen.
      
      
        End die die strijt verliesen,
        Tsoudt nijt sijn, mocht sy kyesen.
        Sy vallen, tis hem leet.
        Dees wil hi nijt verwisen,
        Mer dat si weder risen
        Maect hi die wech bereyt.
      
      
        Dus wilt u nijt vervaren.
        Om sinen wil lijd gharen
        Het sy al wes dat si.
        Hi sel u wel verwaren
        End binnen corten jaren
        Van allen maken vry.
      
      
        Gi sijt des nijt ontwarer
        Al wort ju liden zwarer,
        Op dat gi lijdsaem sijt.
        Want dus u loen coemt narer,
        Ju croen wordt boven clarer,
        Hier om loeft God altijt.
      
      
        En bidt tot allen tiden
        Dat hi u hier laet liden
        Ter eer van sinen naem.
        Want als gi wel coent striden
        En sonder sijn verbliden,
        So word gi hem bequaem.'
      
      
        'O edel vrou der vrouwen,
        Scoen moet sijn u aenscouwen,
        Want ju troest is so soet.
        Wel mach ic u betrouwen
        Deed gi, mach scien van rouwen,
        Soud my vergaen die moet.
      
      
        Gi doet mijn hert opluken
        Recht als die son doet spruten
        Die bloemkijns op dat wout.
        Mer een puent doet seer scluten:
        Macht ju kijnt nijt ghebruken,
        Vlusch vrees ic tsi mijn scout.
      
      
        Wist ic, twaer nijt verloren
        Als hi my dunct nijt horen,
        Mer twaer om mijn profijt.
        So sou ic weynich troeren,
        Mer vlusch coemt my te voren
        Mijn scout ics bins al quijt.
      
      
        Dit doet my dicwijl suchten
        End toerdel doet my duchten,
        Oec vrees ic my tontgaen.
        Dus dunct my moet ic vechten.
        Ic vuel weynich verlichten
        Hoe sel ic hier meed staen.
      
      
        Oec heb ik dicwijl vresen
        Hoet na mit my sel wese.
        Tis dus mit my alre.
        Want word ic dan verwesen
        Hoe selmen my ghenesen
        Is my terstont dus wee.'
      
      
        'Nu hoert, ic sel u leren,
        Mer gi moet profiteren,
        Wil gi corts loen ontfaen.
        Wilt dus so nijt begheren
        Noch oec sylogizeren.
        Laet god mit u begaen.
      
      
        Hi kent veel bet u leven
        End wat hi u sel gheven
        Dan gi doet ymmermeer.
        Wil hi, gi sijt verheven.
        Wil hi, gi wort verdreven.
        Van allen danct hem zeer
      
      
        End wilt u daer toe voghen
        Dat gi u laet ghenoghen
        Mit dat hi u toeseynt,
        Tsi blijsscap, vruechd of doghen,
        Rou, liden of verhoghen:
        Van allen sijt content.
      
      
        Denct nijt: 'dits mijn behoeven
        Had ict, ic wou Goy loven.'
        Mer loeft hem talre tijt.
        Want hier beneen en boven,
        -Des moech di wel gheloven-
        Aensiet hi u profijt.
      
      
        In hem set al u sorghen,
        Vreest nijt hoe tsijn sel morghen
        Of over langhe tijt.
        Wil hi, gi moecht vlus sterven.
        Hier om wilt sclecht besorghen
        Die tijt daer gi in sijt.
      
      
        Wilt voer u sonden suchten
        End voer dat oerdel duchten
        End vrees hebt u tontgaen,
        Want dees drie doen wel vruchten.
        Sy sijn hulpich int vechten
        In sonden wederstaen.
      
      
        Sy doen veel goets beghinnen,
        Daer toe die pijn verminren
        Die quaetheyt heeft verdient.
        Si reynen thert van binnen,
        Van buten al die synnen.
        Loeft Goy dies u verlient.
      
      
        Op hem wilt u verlaten.
        Hi coemt u dic te baten,
        Al word gijs nijt ontwaer.
        Des danct hem boven maten
        End tliden wilt nijt haten,
        Al wordet u wat zwaer.
      
      
        Hi doet ju dic sijn gracy
        Deed dat daers gheen temptacy
        Die gi soud wederstaen,
        Mer selden consolacy
        Want mit u tribulacy
        Sel gi meer loens ontfaen.
      
      
        Hier om gheefs nijt verloren,
        Al coemt ju druc te voren
        End selden wort verblijt.
        God heeft u doch vercoren.
        Al dunct hi u nijt horen,
        Hi is bi u altijt.
      
      
        Oec moech gi wel gheloven
        End sonder enich toven,
        Hi mynt u wonderlic
        End heeft ju hier ghetoghen
        Op dat gi bet soud moghen
        Verdienen hemmelrijc.
      
      
        Dus laet u nijt bedrieghen,
        Die duvel coemt dic vlieghen
        End seyd u dit end dat.
        Denct dat hi wel can lieghen,
        Ju gheerne soud bedrieghen
        End brenghen in sijn gat.
      
      
        In god hebt goet betrouwen,
        In vruechden end in rouwen
        Danct hem ghelike seer.
        Wilt dees leer wel onthouwen,
        So moech di corts aenscouwen
        Mit vrolicheyt ju heer.'
      
      
        'O boven allen wiven
        Sel gi die liefste bliven,
        Maria suver maecht.
        Ic val, gi doet my risen.
        Hoe sel ic u volprisen
        Die my dus wel behaecht.
      
      
        O edel vrou der tronen,
        Gi weerdicht my te tonen
        U leer diet leven hout.
        En mach u nijt vollonen,
        God loen u, scoen der scoenen,
        Veel meer dan dusentfout.'
      
    
  