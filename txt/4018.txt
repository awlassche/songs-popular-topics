
    
      
        LOf o vader van den throon
        Want ghi ons uwen lieuen soon
        Hier hebt ghesonden een kindeken schoon.
      
      
        Wie v te dienen is ghewoon
        Vwen sone gheefdy hem te loon
        Daer toe der eewigher vruechden croon.
      
      
        O schone roose sonder doren
        Verheuen bouen der engelen choren
        God die is van v gheboren
      
      
        Hi heeft versoet des vaders thoren
        Want anders waren wij alle verloren
        Met rechte wij hem toe behoren.
      
      
        O Iesu heere alder heeren
        Wilt v hulpe tonswaert keeren
        Dat wi van ons die sonden weren
      
      
        Gheen beter goet en machmen begheeren
        Dan in v minne te vermeeren
        Heere God laet ons met v regneren
      
    
  