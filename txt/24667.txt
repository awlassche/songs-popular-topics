
    
      
        'Ave Maria, maghet reyn,
        Gi suverlicker sijt alleyn
        Der werrelts cierheit al ghemeyn.
        Ontsprekelic u suverheyt
        Gaet opter meyen daghereyt
        End al dat in haer is bereyt.
        In minen syn
        Staet uwe myn.
        O suver maecht,
        Mijn hert, mijn syn,
        So waer ic byn
        Gi wel behaecht
        Van u te sijn mijn ziel beclaecht.
      
      
        Verlanghen heeft my ombevaen
        Als ic aensie ster ende maen
        End voert denck hoet mit u mach staen.
        Gi sijt die edel suver bloem
        Daer uut ghesproten is Goots soen
        Jhesus heer van den hoghen throen.
        Al hemmelrijc
        Hem zeer verblijt
        In u claerheyt,
        Want gi die sijt
        Die men ghelijct
        Der daghereyt
        Mit al der voghelen sang bereyt.
      
      
        Ontsprekelic, o edel bruyt,
        Ju suete roec, u suet gheluyt
        Gaet boven alle sang end cruyt.
        Hi mach wel draghen hoghe moet
        Die u kijst voer dat eertsche goet
        Ende altijt uwe wille doet.
        Want hi ontfaen
        Sel sonder waen
        Een brugoms croen
        Die nijt vergaen,
        Mer als die maen
        Sel rayen scoen,
        Die gi hem edel bruyt selt doen.
      
      
        Wat sel ic van u spreken meer
        Voer allen maechden heb di eer
        Van Jhesu, onsen lieve heer.
        Gi sijt sijn moeder, hi u kijnt
        Die u volcomelicke mynt.
        Al u begheert gi aen hem vijnt.
        Maria vrou,
        Hier om hi sou
        Die u ter tijt
        Mocht sijn ghetrou,
        Van allen rou
        Werden verblijt
        Hier na mit u in hemmelrijc.
      
      
        O suver maecht, verleent doch my
        Dat ic u hier ghetrouwe sy
        Bi wien ic bin of wie bi my.
        Wat ic aenscou, tis my al niet,
        Hoe scoen tmach sijn in dit verdriet
        Als ic denck dat gi scoenre sijt.
        O lieve macht,
        Oft u behaecht,
        Laet my doch sijn
        By u ghedaecht;
        End nijt beclaecht
        Mer fris en fijn
        Als een brugom in u aenschijn
      
      
        O coninghin, maect dat bereyt
        Mijn ziel, als sy van hene scheyt,
        Moet sijn in hemmelrijc gheleyt,
        Daer alle zielen spannen croen
        End blidelicken singhen scoen
        Mit Jhesu uwen lieven soen
        Diet wel besiet.
        Tis groot verdriet
        Van daen te sijn
        Daer vruechd ghesciet
        End droefheyt vliet
        Mit alle pijn.
        O maecht, helpt my daer in die schijn.
      
      
        O vrou, wat sel ic aene gaen?
        Mijn sonden doen my dic verstaen
        Dat mijn ghebet wort nijt ontfaen.
        O moeder der ontfermherticheyt,
        Al daer die sonder troest op heyt
        Troest my, mijn sonden sijn mijn leyt.
        O lieve maecht,
        Ic word versaecht.
        Och wat bediet?
        Mijn hert dat claacht
        Van snachs tot daechs,
        Gi antwert niet
        En weet hoet mit my is ghesciet.'
      
      
        'Die saack sel ic ju segghen kijnt:
        Seer weynich heb di my ghemynt
        Want ydel ghedacht u hert verblint.
        Ic bin so edel, scoen end fijn
        Wie dat my mynt daer wil ic sijn
        Alleen mit mijn cleyn kijndekijn.
        Heb my te syn
        End mijn kijnts myn
        So sel u goet
        Ghescien van hym
        End daer ic bin
        Ist dat gijt doet
        Suldi hiernamels draghen moet.
      
      
        Wilt alle yelheyt van u sclaen
        Ghedencket mijns end mijns kijnts naem
        So sel ic u dic spreken aen,
        End draecht sijn liden in ju hert
        Dat hi leed end die grote smert
        Doe hi om u ghecruset wert.
        Om u leet hi
        Bi sinen ty
        So groot verdriet,
        Lijdt gi nu vry
        Alleen om di
        Dat hi ghebiet.
        Hier na sel u wel sijn ghesciet.'
      
      
        'Maria maecht, ic uwen raet
        Mit ganselicker trouwen vaet
        End wil ontsegghen alle quaet.
        Gaet wech van my, o ydelheyt,
        Maria heeft my waer gheseyt,
        Want gi mijn hert dicwijl verleyt.
        So mach die bloem
        Mit haren soen
        My spreken aen
        End gheven loen,
        Een suver croen
        Als ic sel gaen
        Van heen bi haer boven die maen.
      
      
        Daer si is roes van paradijs,
        Scoen, edel, claer, frisch, suet end wijs,
        Voer allen meechden draeght si prijs.
        Wye soudmen vijnden haers ghelijc
        Die God, ons vaer van hemmelrijc,
        Mit sinen vrucht ghebenedijt?
        Nyemant voerwaer,
        Dat is doch claer
        Een yghelijc.
        Want tis van haer
        Een seker maer
        Over eertrijc,
        Dat si is vrou van hemmelrijc.
      
      
        Waerlic si is die edel vrou,
        Diemen mit rechte dienen sou
        Want si haer dienres is ghetrou.
        Gheloeft des vry, so wie haer dient
        End haer mit rechter herten meeynt
        Si sel hem sijn een grote vrient.
        Haer si lof, eer
        Mit onsen heer
        Tot alre tijt
        Die ons hier neer
        Wil maken seer
        In hem verblijt
        End daer na gheven ewich rijc.'
      
    
  