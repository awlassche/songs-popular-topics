
    
      
        'Hei, hort zek, hort! vooruit, gezwind!...
        Wacht, luiäard! 'k zal je schalen raken;
        Of moet mijn zweep je béenen maken
        En leeren vliegen als de wind?
        Hê, die was raak! - vooruit, maak spoed,
        Of 'k zal je ranslen op je snoet!'
      
      
        Gij trouw, geduldig, wakker dier!
        Hoe is mijn hart met u bewogen,
        Wanneer ge, aemechtig voortgevlogen,
        Uw spieren uitrekt bij 't getier,
        En toch, bij rust aan huis of kroeg,
        De hand likt, die zoo wreed u sloeg!
      
      
        Die vent is èrger hond dan gij...
        En 'k zag hem graag, in Uw gareelen,
        Eens met een' touwen kwispel streelen
        Ten draf, al hing zijn tong er bij: -
        Gij, brave liên uit dorp en stad,
        Ik smeek u, stuit dat plagen wat!
      
    
  