
    
      
        HEer Iesus en sijn beminde
        Die dragens wel ouer een
        Sy moet der sinnen steruen
        Ende latent al / om een
      
      
        Och siele / och edel siele
        Wel lieue dochterkijn
        Keert u van buyten inne
        Die vruecht is al in mi
      
      
        Hoe mocht ic dat gheleeren
        Ick ben so onbereet
        Ende onghestelt van binnen
        Te doen dat God begheert
      
      
        Ghi sult mi wel betrouwen
        Ghi en dorst v niet ontsien
        Ghi sult mi so hoghe bescouwen
        Wildy die dinghen vlien
      
      
        Die siele die was seer wise
        Sy dachte in haren gront
        Ick wil vertiden mi selue
        So wort mi de waerheyt cont
      
      
        Doen wert bedruct nature
        Ende sprac / wat is benomen my
        Het ghene dat minen sin wel beual
        Hoe salt ghelaten sijn.
      
      
        Die gheest sprac natuerken
        Merct wat is ghespruyt in di
        Een boom met quade vruchten.
        Doet wt dat wortelkijn.
      
      
        Ick heb v trouwe belouet
        Bouen alle die ick weet.
        Ay heere sijt mijns ghenadich
        Al ben ick onbereet.
      
      
        Hebdy mi veel belouet
        Met wercken qualijc volbracht
        Dat sal ten wtersten daghe
        Hooghelijck sijn gheacht.
      
      
        Maer wilt ghi v bekeeren
        Noch wil ick v ontfaen
        In alsoe groter minnen
        Oft ghi noyt en hadt misdaen.
      
    
  