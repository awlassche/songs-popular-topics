
    
      
        Sijn wij Gods creatueren
        Tis recht dat wij labueren
        Want quaet cruyt tot allen vren
        Maect goede vruchten swaer
        Dat sien wij openbaer
      
      
        So wie in sijn lant beuonde
        Dat daer quaet cruyt in stonde
        Die wortel totten gronde
        Moet al wesen wt ghedaen
        Sal daer goet cruyt inne staen
      
      
        Gods volck ende martelaren
        Die hebben hier haer iaren
        Ghearbeyt sonder sparen
        Dat quaet cruyt wt ghetrocken
        Dat goede voort ghebrocht.
      
      
        Moghen wi alle ten ende
        Na pine ende swaer allende
        Ontgaen die grote amende
        Der godliker rechtuerdicheyt
        So yst al wel ghearbeyt
      
      
        Daer ysser soe wi horen
        Seer veel gheroepen voren
        Maer weynich wtuercoren
        Ter bruloft wel bereet
        Na dat godlijcke secreet.
      
      
        Die quade cruden anmercken
        Wilt dan met goede wercken
        Eer si beghinnen te stercken
        Haer belettende den ganck
        In alle haer leuen lanck.
      
      
        Dit sal den arbeyt sochten
        Hebt dit in v ghedochten
        Die inden wijngaert wrochten
        So vele die leste ontfinghen
        Als die daer eerst in ghingen
      
      
        Die sijn lant wil besorghen
        En beyde na gheenen morgen
        Wie weet oft God sal borgen
        Tot dat elck bekeert int goe
        Elck sie in tijts wel toe
      
      
        Wilt al met wisen seden
        Vwen tijt seer wel besteden
        Eer ghi wort af ghesneden
        Dat onder dat suyuer saet
        Gheen oncruyt en staet
      
      
        Die suyuer herten blide
        Sijn dat lant dat ick belide
        Die God in allen tide
        Bemint hier bouen al
        Dat is / oft wesen sal.
      
      
        Wij bidden alle ghemeene
        Iesum van Nazareene
        Dat hi ons tijt verleene.
        Dat ons leuens termijn
        Salich mach gheuonden sijn
      
    
  