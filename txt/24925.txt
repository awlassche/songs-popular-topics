
    
      
        Up minen heit mijn hertzen gaer
        Ich moet dijn eighin zijn allein
        Al haddich wensch na willen tzwaer
        Mijn hertze en core ooc anders ghein
        Das dar dijn tzwifel wesen clein
        Das ich en creech so lief nie ein
        En das sal bliven emmermeer
        Vor al dat leift so bem ich dijn
        Bistu dan niet met trouwen mijn
        Dat doet mir hertzen al tze zeer
      
      
        Bistu mir stede vrouwe rein
        So drijf van mir den tzwifel vaer
        Woltu mit mir niet sijn ghemein
        Sone tooch mir nummer lief ghebaer
        Het wer tze liden mir tze zwaer
        Soldich di dienen al mijn jaer
        En dir dan liefde een ander meer
        Vor al dat leift so bem ich dijn
        Bistu dan niet met trouwen mijn
        Dat doet mir hertzen al tze zeer
      
      
        Tooch mir dijn meinen nicht en spaer
        De waerheit dats mijn souverhein
        Bestu mir hald so lief een paer
        Als du ende ich nie zonne besceyn
        So waer ghedaen mijn tzwifel wein
        Sone zanc so vroilic man nie ghein
        Ach vrau nu mir das prouven leer
        Vor al dat leift so bem ich dijn
        Bistu dan niet met trouwen mijn
        Dat doet mir hertzen al tze zeer
      
    
  