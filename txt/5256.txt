
    
      
        Luystert toe men sal u singhen
        Watter nu corts is gheschiet
        Hoe ons Galey ginck bespringhen,
        d'Admirael t'Antwerpen siet,
        En oock tMerckt-schip van Brussel,
        Met vijf ander schepen snel,
        Die daer fraey, aende Kaey
        Sonder dringhen,
        Vast gemairt laghen, ja fraey.
      
      
        Dees Galey (soo men mocht mercken)
        Is ontrent het Schelt ghebracht
        Wel ghemonteert tot verstercken,
        Met gheschut end roeyers macht,
        Hondert Muskettiers daer by,
        En Maet-roos die was oock bly
        Om te gaen, onbelaen
        Tot dees wercken,
        Want sy steldent op gheen waen.
      
      
        Noch drie sloepen daer beneven,
        Werden hier oock by ghebracht,
        Om dit garen af te weven,
        Twelck sy oock hebben volbracht:
        Tis een stuck aerdich beleyt,
        Wantmen niet sulck een feyt
        Heeft ghesien, corts gheschien,
        Wilt d'Eer gheven,
        Die dit werck eerst ginck bespien.
      
      
        Den lesten November even
        Op Sint Andries Nacht lestleen,
        Sijn sy de Scheldt op ghedreven
        Met de Vloedt sonder ghesteen,
        Stillekens en wel te vreen,
        By des vyants schanssen heen,
        Tot dat sy, quamen by
        Sonder sneven,
        Voor de stadt Antwerpen bly.
      
      
        Flucx sy d'admirael in roeyde,
        Ons Maetroosken rat ter hant,
        Die op sulck spel niet vermoeyde,
        Want sijn volck was meest aen lant,
        Dies syt moesten gheven dra,
        Want men gaf haer gheen ghena
        Tschieten fel,, van dit spel,
        Dapper loeyden:
        Tmaeckten ind stadt groot ghequel.
      
      
        Ses en twintich schoone stucken
        Gheschuts, heeft d'admirael op
        Tis een bloemken weert om plucken
        Tis een Eytgen met een dop,
        T'moeyt den Spangiaerts opt Casteel,
        Want sy schoten na t'Juweel,
        Maer t'was niet, tis gheschiet,
        Tdoet haer juecken,
        Thantwerpen was groot verdriet.
      
      
        Twas daer al in roere,
        Moninck Paep, ende Bagijn,
        Die clocken maeckten groot rumoere,
        Allarm, allarm, mijn Cozijn,
        Lieve Buyr, wat ist te doen?
        Laet ons doch daer henen spoen,
        Om te sien, nae t' bedien
        Van dees Loeren
        Die ons dus comen bespien.
      
      
        Ons Maet-roosen aent lant waren
        Mairden daer vijf schepen of,
        Ginghen daer meed henen varen,
        Sonder vraghen of verlof,
        Oock het Marcktschip van Brussel,
        Tconvoyschip van Mechlen snel,
        Tdocht haer goet, metter spoet
        Om te mairen
        Aen de Zeeusche dijcken soet.
      
      
        Niet seer langh sy daer en bleven,
        Doe sy haer werck hadden volbracht,
        Met de Ebbe sy wech dreven,
        Voor de wint 'tis waert belacht,
        Op de Schanssen kreetmen seer
        Maer twas voor ons al moy weer:
        Twas roeyt an,, als een man,
        Adieu neven,
        d'Admirael is ons ghespan.
      
      
        Prince dit zijn Romeynsche daden,
        Waerdich in d'Cronijck ghestelt,
        Tis een stuck niet om versmaden,
        Eer moet hebben desen Helt,
        Die dit heeft ghepractiseert
        Hy behoort te zijn gheeert,
        Met al sijn,, gasten fijn,
        Voor dees daden
        Schenckt haer vry de coele wijn.
      
    
  