
    
      
        Een nieu Liet so wil ick singhen
        Uuter herten also fray,
        Hoe Papou Noorthollant meende te dwinghen
        Den seventwintichsten deser May,
        Maer ten woude haer niet ghelucken
        Soo zijt wel hadden ghedacht,
        Haer raetslaghen braken in stucken,
        En dat door Godes stercke macht.
      
      
        Ontrent ses duysent voetknechten,
        Met seven hondert Ruyters te Paert,
        Meenden sy tLant mede te bevechten,
        Noorthollant hadden sy ghepaert,
        Opt verraet quamen sy aen loeren,
        Dat sy van binnen hadden ghestelt,
        Ontrent vijfhondert Boeren
        Stonden tot haer hant ghestelt.
      
      
        Een Boer van Wochlum gheboren,
        Een knaep van Jesabel bequam,
        Hadden sy tot Capiteyn ghecoren,
        Vier hondert knechten hier met annam,
        Die in elck Dorp souden branden,
        Als de Spaengiaert quam voor de Schans,
        Ghecleet met roode syden banden,
        Maer verloren liep haer cans.
      
      
        Diederick Sonoy in corter stonden
        Heeft haest vernomen dese maer,
        Hy heeft zijn Posten uutghesonden
        In Steden Dorpen, hier en daer,
        Dat sy goede wacht souden houwen
        Op sulcke Verraders al,
        Niet alleen Mannen, maer oock Vrouwen
        Want daer veel waren int ghetal.
      
      
        Die Steden en Dorpen all ghelijcken,
        Swoeren malcanderen ghetrou,
        Doe sy vernamen die practijcken,
        Die haer nu ghelden sou,
        Die Schepen deden sy toerusten
        In also corter stont,
        Besetten alle havens en custen,
        Teghen sulcken loosen vont.
      
      
        Men ghinck die Lantsknechten halen
        Inde Schansen sterck en vast:
        Die Lantluyden altemalen
        Hebben op haer Haspelen ghepast:
        Haer Vaendels sachmen vlieghen
        Ter eeren den Prince fijn,
        Sy wilden haer niet laten bedrieghen
        Vanden Monnick op dit termijn.
      
      
        Die Papisten quamen aenstrijcken
        Voor die Schanssen aldaer:
        Die Leus lieten sy daer blijcken,
        Sy meenden tLant was haer:
        Die Moelen ghinghen sy aensteken
        Die te Schorel stont al by de Kerck,
        Die was ghestelt tot eenen teecken
        Van de binnen Verraders sterck.
      
      
        Sy ghinghen daer branden en stoken,
        Die binnen Verraders saten stil:
        Tverraet was al ghebroken,
        Sy creghen niet haren wil:
        Haer Capiteyn was ghevanghen,
        Met al zijn Lantsknechten meest,
        Die Papouwen sonder verlanghen
        Sijn vertrocken seer bevreest.
      
      
        Hoort toe wat men doe deden
        Met dese Verraders vals,
        Die Capiteyn ginckmen doe ontleden,,
        De Duyvel brack hem eerst den hals:
        Dit is gheschiet warachtich,
        Veel menschen daer hebben by ghestaen,
        Alsulcken loon sijn sy verwachtich,
        Die haer Vaderslant willen verraen.
      
      
        Voorts die Brantstichters te samen
        Worden al aen staken gheset,
        Elck in sijn Dorp by namen,
        Om een ander te wachten bet,
        Haer Cornel ist ontloopen,
        Met namen Pieter van Hoef,
        Hy salt int eynd noch wel becoopen:
        Wie sach zijn daghen sulcken Boef?
      
      
        Van Kersmis is dit verraet begonnen,
        Amsterdam heeft dit ghewrocht:
        Om sulcken Pays hebben sy gheronnen,
        Is dit den Vreed die hy altijt socht?
        Wy hebbent oock wel vernomen
        Dat sy met Noorthollant sou worden betaelt,
        Die Boer is u te ghemoet ghecomen,
        De betalinghe had hy drae gehaelt,
      
      
        U belooninghe leyt in sacken,
        Maer het is cruyt en loot,
        Die Kaesen zijn al ghebacken,
        U te victalieren in u noot:
        Maer ghy moeter eerst van gheven
        Twee Dalers voor dat Licent,
        Daer mocht ghyse wel aencleven,
        En halen in uwe Tent.
      
      
        Och Commandeur vol schanden
        Wilt ghy opwaken niet?
        Wat dinck treckt ghy te handen?
        Des Heeren werck aensiet:
        Houdt op van sulcke stucken,
        Wacht u voortaen hier naer,
        Die Pinxterbloem te plucken,
        Denct aen tvoorleden Jaer.
      
      
        Prince Godt, wilt ons bewaren
        Van dees bloethonden fel,
        Die haer selven niet en sparen:
        Om tbloet te storten snel:
        Laet doch u Kercke groeyen
        Hier in dit Noortquartier:
        Wilt ons Prins met Wijsheyt bespoeyen
        End oock die Zeeuwen fier.
      
    
  