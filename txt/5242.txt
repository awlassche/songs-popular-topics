
    
      
        Schaemt u nu Brabant seere,
        Vlaenderen oock vol oneere,
        Vol Afgoderye blent,
        Jeswijten, Cappecijnen,
        Vol doenders, leelijcke swijnen
        Vol woont u Logement.
      
      
        Noch hebdy menich beeste,
        Ghenoech in u foreeste,
        Met menich leelijck dier,
        Bijtschoppen, Proosten, Papen,
        Die daer so gheerne slapen,
        By Vroukens met plasier.
      
      
        Apten met dicke balghen,
        Die van de spijse walghen,
        Paters vol overdaet,
        Die met Nonnen boeleeren,
        Haer kinders massacreren,
        Twelck is noch d'meeste quaet.
      
      
        Kanonicken en Satrosen
        Doet ghy de kaken bloosen,
        Menich vreemt Paep int cot,
        Voor al dees Bels dienaren
        Moet ghy slaven en sparen,
        En eertse noch als Godt.
      
      
        Noch hebdy die vier Oorden,
        Ghegort met kempen Coorden,
        Die ruymen u schappra,
        Met malcander sy leven,
        Dat grouwelijck is om beven
        Als die van Sodoma.
      
      
        Canonicken gaen ter Kercken,
        Vet als ghemeste vercken,
        Al warent jonckers eel,
        Met Hoeren sy huys houwen,
        Niet met ghetroude vrouwen,
        Maken bastaerden veel.
      
      
        Men siet met grooter hoopen,
        Die Papen hoeren loopen,
        By de Bonet viercant:
        Voor biecht, begraven, trouwen,
        Moet ghy die luy rabbouwen,
        Ghelt gheven inde handt.
      
      
        U gheveynsde voldoenders,
        Die gaen als magher hoenders
        Vol van ypocrisy,
        Al dat boose ghebroetsel,
        Gheefdy al tsamen voedtsel,
        Zijnde vol Tyranny.
      
      
        Dees gheesteloose dieven
        Hebben naer hun believen,
        Haren aert daer volbracht,
        Aen een van Christus leden,
        Tot Brussel inder steden,
        Die sy hebben versmacht.
      
      
        Veel Nonnen Cloosters rijcke,
        Hebt ghy in uwe wijcke,
        Besloten seer expres,
        Maer alleen hare Biechtvaders
        Die zijn haer lust versaders,
        Die hebben vry acces.
      
      
        Ghy hebt seer veelderhande
        Daer noch in u Warande,
        Van dat gheboeft seer wreet
        Alwaert datmense sochte
        Men vont niet sulck ghedrochte
        In Plutoos Camer breet.
      
      
        Het is onlancx gheleden,
        Tot Lions inde stede,
        In Vranckrijck men hoort,
        In S. minnebroeders Kercke
        Diep onder eenen sercke, In
        Dochters daer zijn versmoort.
      
      
        Oorlof Brabant en Vlaendre,
        God is ons een vermaendre,
        Naer sijn heylich woort doet,
        Dit is van hem verboden,
        Te eeren die Afgoden
        En storten t'Christen bloet.
      
    
  