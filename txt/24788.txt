
    
      
        Het quamen twee ghesellen
        Up eenen wech gegaen
        Daer ic u of sal tellen
        Wildier na verstaen
        Met minnen waren zi bevaen
        Maer deen gheselle meest
        Dat haddic zaen verheest
      
      
        Deen sprac gheselle mijn
        Ich sacher heden twee
        Die ons verdriven pijn
        Ende alre zorgen wee
        Die mine en latic nemmermee
        Nu ooc ghestade blijf
        An dijn liefste wijf
      
      
        Als dat die ander hoorde
        Drouvelic hi sach
        Ende hi gaf dese andwoorde
        Nemmee ic minnen mach
        So cleene dinct mi zijn tbejach
        Dat mer nu an wint
        Ic hebbe ghenouch ghemint
      
      
        Die ander weder zeide
        Wat sal bedieden dat
        Van u ic varinc sceide
        Sidi nu minnens zat
        Ghi dinct mi wesen in weet wat
        Wat hevet u ghescaedt
        Dat ghi de minne laet
      
      
        Hi sprac met erren moede
        Gheselle ghi wel ziet
        Die niet en comt te goede
        Men acht sijns min dan niet
        Maer addic noit na goet bespiet
        Me soude mi roupen na
        Daer ic nu buten sta
      
      
        Die ander sach te dale
        Hi dochte mi wesen gram
        Hi seide sulke tale
        Nie uut minnen cam
        Ghi dinct mi wulf die waert een lam
        Suldi haer nu of gaen
        Soe es so wel ghedaen
      
      
        Gheselle waric rike
        Ic worde wel ghemint
        Al minnic mijns gelike
        Sone achtes niet een twint
        Maer haddic gelt ic hadde wint
        Ic came al omme voort
        Men acht up geen gheboort
      
      
        Gheselle dine zinne
        Dinc mi wesen blonc
        Die daer an legghen minne
        Ende anden goeden dronc
        Si sijn van zeden alte jonc
        Want alle minne clein
        Vor minne vrauwen rein
      
      
        Gheselle ic wilse laten
        Hets al verloren tijt
        Ten can mi niet ghebaten
        Daer omme sceldict quijt
        Als ghi van minnen rike zijt
        Dan seght mi u gheval
        Want ic weder minnen zal
      
      
        Hi sprac wildi des begeven
        Mi dinc ghi sijt ontwuecht
        Al sijn wi arem bleven
        Geen leven vor genuecht
        Die ghierige en heift nemmer vruecht
        Al waer de werelt zijn
        Dan doet geen wijflic scijn
      
      
        Hi sprac wi moeten sceiden
        Ic prise den riken man
        Ende dat mi doet verleiden
        Gheen trauwe ic vinden can
        Wat salic meer beminnen dan
        So wie ghecrighen goet
        Die hebben al den spoet
      
      
        Moet dan gesceiden wesen
        Dat es mi zeiker leit
        Ghine werdes niet ghepresen
        Doch hebbict u geseit
        Geen leider leit dan lief ghesceit
        Adieu ic blive haer bi
        Die mach verhuegen mi
      
    
  