
    
      
        Vergheit mijns niet troutzalich wijf
        Want ic ben dijn ghevanghen
        Sin hertze moet ziele ende lijf
        Dat roupt om troost ontfanghen
        Twifel ende verlanghen
        Salic ontganghen
        Van mi drijf
        Wiltu niet segghen vrouwe so scrijf
        Dan doen ic niet
        Muechstu niet bas ghevangen blijf
        Ach vrauwe aenziet
        Das ich moet bliven int verdriet
        Gheift den aermen ghevanghenen yet
        Ach vrauwe twi doestu mir so wee
        Ich bin al dijn wat wiltu mee
        Ghef mir dijn gonst
        Mijns hertzen wonste
        Niet anders ic gheloven conste
      
      
        Mijn liefste vrauwe ghenoughet dir
        Mijn minnentlijc bezueren
        So doe al dattu wils met mir
        In wilre niet om truren
        Mach mi van dich gheburen
        Teenigher uren
        Dijn bestier
        So waer mijn leit verwonnen scier
        Dan doen ich niet
        Al soolstu bliven prisonier
        Ach vrauwe aenziet
        Das ich moet bliven int verdriet
        Gheift den aermen ghevanghenen yet
        Ach vrauwe twi doestu mir so wee
        Ich bin al dijn wat wiltu mee
        Ghef mir dijn gonst
        Mijns hertzen wonste
        Niet anders ic gheloven conste
      
      
        Lief uutvercoren wijflic scijn
        Mijn hoochste souvereine
        Nu neimt mijns ware want ic moet zijn
        Dijn prisonier alleine
        In trauwen ich das meine
        Vor di ne gheine
        Int hertze mijn
        Lost mi dan vrouwe uut zorghen pijn
        Al doe ict niet
        Emmer blijft in trauwen fijn
        Ach vrauwe aenziet
        Dat ic moet bliven int verdriet
        Gheift den aermen ghevanghenen yet
        Wel werden mach dat niet en si
        In hopen so verhueghic mi
        Met trauwen vast
        Mijn hoochste raste
        Lost minen zin uut swifels laste
      
    
  