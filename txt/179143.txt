
    
      
        Lest werd ik onder 't vriendlijk dak
        Eens milden waards ontvangen.
        Zijn schild, dat was een lange tak,
        Met gulden ooft behangen.
      
      
        Die goede waard was de appelaar,
        Gij hebt het vast geraden.
        Ik vond er drank en spijze klaar,
        Die zou geen vorst versmaden.
      
      
        Het krielde er in de groene zaal
        Van vlugge dischgenooten,
        Die, dankbaar voor het gulle onthaal,
        Een vroolijk liedje floten.
      
      
        En als ik mij ter ruste blij
        Op 't mossig leger strekte,
        Zoo was 't de hospes zelf, die mij
        Met koele schaduw dekte.
      
      
        En vriendlijk schudde hij van neen,
        Toen ik betalen wilde...
        Gebenedijd van top tot teen
        Zij de appelaar, de milde !
      
    
  