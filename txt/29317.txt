
    
      
        Ihesus kerst marien kint
        Die nv was geboren
        Hy heeftse bouen al gemint
        Daer toe essi vercoren
      
      
        Hy nam raste in haren scoot
        Hy soegh der maget borste
        Die selue was dat leuende broet
        Ende alder weerelt vorste
      
      
        Noch beter noch scoender noch sueter en quam
        Nie in deser weerelt wijt
        Dan ihesus dat hemelsce lam
        Die ons van sonden heeft gevrijt
      
      
        Hy quam wt sijns vaders herte
        liggen inder cribben
        Daer hy coude ende groote smertte
        Van armoeden wouden hebben
      
      
        Noch bedde noch pueluwe. stoel noch banc
        En waren in desen armen stal
        Mer der heyliger ingelen sanc
        Was gehoort al ouer al.
      
      
        Die stomme beesten dat is waer
        Knielden voer onsen heere
        Sy bekinden dat god was daer
        Ende boden hem lof ende eere
      
      
        In deser hoger nacht
        Heeft die maget pure
        God ende mensce ter weerelt bracht
        Daer af vereyst natuere
      
      
        In deser nacht dat groote licht
        Dat niemen en tan begripen
        Die sonne ende mane heeft gesticht
        Hy woude hier neder blijken
      
      
        In deser nacht es op gedaen
        Fonteyne der genaden
        Die dorstich sijt gaet drincken saen
        God saelt noch al beraden
      
      
        Die scone wijngaert es volvloeyt
        Die druue es gesneden
        Daeden gracien wijn wt vloeyt
        Op den dach van heden
      
      
        O o o o o et o
        Allen meghden vrode
        Benedicant domino
        Van allen sinen goede
      
      
        O o o o o et o
        Die gode willen minnen
        Sy selen altoos wesen vroe
        Ende dragenen int herte binnen
      
    
  