
    
      
        TUsscen twe hoge bergen
        In eenen groenen gaert.
        Daer bleef mijn lief in stride
        Van hoogher minnen aert
      
      
        Ay lief van hooger minnen
        Hoe sidy dus mismaect
        Al om een arme siele
        Die luttel nae v haect
      
      
        O heere doer v ghenade
        Ende doer v minne goet
        Hoe gaerne soude ick spreken
        Tot v een minnelijck woert
      
      
        Och edel creatuere
        Vry edel siele fijn
        Wat dinghe is v begheeren
        Dat ghi versoect aen mi
      
      
        Och lief van hooger minnen
        Van hoogher minnen aert
        Hoe gaerne soude ic mi vermeyen
        In uwer minnen gaert
      
      
        Och wildy v vermeyden
        In mijnder minnen gaert
        So moet ghijt al begheuen
        Daer uwen sin toe staet
      
      
        Hoe sal ick dat ghemaken
        Mijn lief mijn minnekijn
        Altemael te versaken
        Dat is seer groote pijn
      
      
        Och edel creatuere
        Wel edel siele mijn
        Slaet doch op v ooghen
        Aensiet mijn bitter pijn.
      
      
        Aenden cruce wilt versinnen
        In eender perssen swaer
        Stont ick om uwer minnen
        Om v te ontfangen aldaer
      
      
        O Iesu lieue heere
        Ick bid v staet mi by
        Ick wil die werelt laten
        Al om die minne van dy.
      
      
        Ick wilse nv al begheuen
        Ende soecken diep ootmoet
        Op dat ic hier nae mach leuen
        Ende vercrigen dat eewige goet
      
    
  