
    
      
        ‘God groet u, mannen! goed geleî
        Verleen Hij u, den een' als d'ander!
        Wat droefheid is 't, waar ge alle beî
        Van handelt met malkander?’
      
      
        Zijt gij dan uit Jerusalem
        Alleen als vreemdeling gekomen,
        Dat gij, van 's volks ontzette stem,
        De maar niet hebt vernomen?
      
      
        Op Jesus was de hoop gesteld,
        Als wie eens Isrêl zou bevrijden:
        En zie, vervolgd, gesmaad, gekweld,
        Moest Hij het zwaarste lijden.
      
      
        Hij stierf aan 't Kruis een wreede dood,
        En reeds de derde dag was 't heden
        Sints Hem het nieuwe graf besloot,
        Na dat Hij had geleden.
      
      
        't Is waar, daar is een vrouwenschaar,
        Aan 't graf geweest om Hem te zoeken,
        Zij kwamen, en zij vonden daar
        Niet anders dan de doeken.
      
      
        Ze aanschouwden toen in wit gewaad
        (Zoo meldden zij) twee Hemelgeesten,
        Maar och, het geeft ons luttel baat:
        Wij missen 't allermeeste.
      
      
        ‘O dwazen, van geloof zoo kleen,
        Moest dan de Christus dit niet lijden
        Om in te gaan ten heerlijkheên,
        Na zijn triomf in 't strijden?’
      
      
        En luistrend naar hetgeen Hij sprak
        Zijn zij tot Emaus opgetreden:
        Komt met ons binnen, onder dak:
        't Is laat, schort hier uw schreden.
      
      
        En ziet, Hij bleef hun dischgenoot,
        En als Hij neder was gezeten,
        Zoo brak Hij hun 't gezegend brood,
        En gaf het hun tot eten.
      
      
        En 't Heilig Licht van God den Heer
        Drong in hun vurig starende oogen.
        Zij kenden hunnen Meester weêr;
        Maar och, Hij was 't onttogen.
      
      
        Was 't niet, zoo vraagde Cleophas,
        Als of een vlam ons hart verteerde
        Toen Hij met ons ter wandling was,
        En ons de Schriften leerde?
      
      
        En aanstonds zijn zij heengegaan
        Naar Salem bij de wachtende elven:
        Ja, ja, de Heer is opgestaan;
        Verscheen aan Petrus-zelven!
      
      
        En wij, die in de duisternis
        Der wereld U met vreugd hervinden:
        Ach Heere, toef aan onzen disch
        En toon uw glans den blinden!
      
    
  