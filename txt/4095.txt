
    
      
        HEt is heden een dach der vrolijckheyt
        In des conincs houe
        Want aldaer ontfangen heeft
        Een maecht van groten loue
        Een kint ghemaect al wonderlijc
        Ende altemael ghenoegelijck
        Nader menschelicheden
        Dat daer leyt onrastelijck
        Ende daer toe onsprekelijck
        Na sijnder godlicheden.
      
      
        Die moeder is dochter wonderlijck
        Haers soons / want hy is haer vader
        Waer hoorde oyt man diesgelijc
        Hi is God ende mensch te gader
        Hi is een knecht / ende een heer
        Hi is ouer al dats meer
        Onbegripelijc te vinden
        Teghenwoerdich ende verre
        Waer hoorde oyt man dies wonders meere.
        Ten can gheen man versinnen
      
      
        Hi wert geboren inder nacht
        Der sonnen verlichtere
        Ende hi wert inden stal gheleyt
        Alder werelt sochtere
        Men wandt hem metten wendel lanck
        Die de sterren maecte metter hant
        Doen hi den hemel wrachte
        Hi weende als een kindeken me
        Doen hijt donderen ende wolcken de
        Ende hi op voer met crachte
      
      
        Doen voort quam die weerde Gods soon
        Al vander maghet puere
        Ghelijc die lelien bloeyen schoon.
        Wonder der nature
        Dat hi in die maghet quam
        Eer hi eenich dinck began
        So maecte hi hem verheuen
        Dat die borsten der reynicheyt
        Gauen melc der kintscelicheyt
        Ten eynde vanden daghen
      
      
        Gelijc dat niet en quetst tglas
        Daer die sonne schijnt dore
        Ghelooue ic dat Maria was
        Nae reyne ende vore.
        Die moeder is ghebenedijt
        In wiens lichaem besloten leyt
        die gods soon wert mensch geboren
        Weet dat die borsten heilich waren
        Die God in sijn ionghe iaren
        Te suygen hadde vercoren
      
      
        God den herderkens ontboot
        Des nachts bi haer beesten
        Metten enghel blischap groot
        Van des conincs feesten
        Die gewonnen heeft een maecht
        Ende inder cribben was gelaecht
        In doeckelkijns ghewonden
        Hi is alder werelt heer
        Ende van ghedaenten scoonder meer
        Dan yemant is gheuonden
      
      
        Doemen de werelt al bescreef
        Ghinc een maecht met kinde
        Te bethleem daer si doen bleef
        Ende voldroecht tkint ten ynde
        Daermen af scrijft inden houe
        Ende glorie singt met groten loue
        Van groter weerdicheden
        God hier bouen van hemelrijc
        Verleene ons menscen op eertrijc
        Van goeden wille / vrede
      
    
  