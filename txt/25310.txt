
    
      
        Nv sterck vns got in vnser noit
        Ich beuelen mich huden here in dyn gebot
        Lais vnss den dach genedelichen schynen
      
      
        Der namen drie de steen mij bij
        in allen noeden so wair ich sij
        dat cruytze cristi stee mir vur allen pynen
      
      
        Dat sweird dar her symeon affsprach
        dat marien durch yr reyne hertze stach
        do sij ansach dat cristus stont besweret
      
      
        Dat stee mir huden in mynre hant
        beschirme mich here vur heufftsunden band
        gar ungeschandwair sich myn lieff hynen keret Repeticio
      
      
        Dat cruce was breit dar got an leid
        da men syn zarte lijff durch sneit
        der negell drie dat speir ind ouch de crone
      
      
        Der besem swanck der gallen dranck
        der doit al mit mynscheit ranck
        Do hie rieff in barmentlichen doyne
      
      
        Hely hely lamazabathani
        myn got we haistu mich gelaissen hij
        Dyns iamers schrei dar zo dyn mertelere
      
      
        De ste mir huden vur alle misuairt
        dat ich vur heufftsunden sij bewairt
        zo mir sij gekairt dyns heilgen geistes lere
      
      
        O heilger crist la mich der list
        geneis√üen dat mir kundich ist
        dat ic dich leuendich erkenne in eyme brode
      
      
        Verliene mir ouch lieue here also
        dat ich dyns hymmels heil werde vro
        zo dir roiffen ich in vrolichen mode
      
      
        Och starker furst van hymmelrich
        vmd dyn dracht erbarme dich ouer mich
        van mir neit entwijch want dyn zorn ist myr swere
      
      
        Giff mynen sunden eyn ouervloit
        en laiss mich neit entghelden durch dyn oitmoit
        sijs mir guyt durch dynre lieuer moder ere
      
    
  