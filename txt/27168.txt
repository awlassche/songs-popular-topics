
    
      
        O roosken root / o parele Jent
        O lief mynioot / daer ick om lyde torment
        O schoon goddinne ick blyue geschent
        Want al myn lyden is sonder endt
        Nacht ende dach / doen ick geclach / voorwaer
        Om dat ick moet scheyden van v / o maecht eerbaer
      
      
        Moet ick dan scheyden / ist nu den tyt
        Sonder verbeyden / ofte respyt
        Myn hart van droefheyt int lichaem splyt
        Myn oochskens ick aen stuckken kryt
        O scheyden fel / dat my geqwel doet aen
        Ick en weet niet hoe dat ickt sal connen bestaen
      
      
        O wreeden dach / ongeluckkich uer
        Dien ick oyt sach / gy valt my soo suer
        Want het dunckt my te weesen tegen die natuer
        Dat ick nu moet  o maechdeken puer
        Seggen adieu  op een nieu tot u
        O bittre doot waer na so beyt ghy nu
      
      
        Princesse schone / dit wel-le versint
        Gy spant die croone / en syt bemint
        Want ick ben niet gelyck die wint
        Gy staet altyt in myn harte geprint
        Jck sal getrou / o schoon Jonck vrouw / V zyn
        Al valt my tscheyden also grooten pyn
      
    
  