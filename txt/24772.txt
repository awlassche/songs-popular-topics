
    
      
        Trouwe ere goet zin hertze ende moet
        Reine vrauwe es eighin dijn
        Ic weinsche u eere vor enich goet
        Contrarie hem die wroughers sijn
        Eighin dijn
        Es therte mijn
        Wat ghi mi doet
      
      
        Troost van u vrouwe dats mijn behoet
        Rooft mi alleyn uut zorgen pijn
        In u so rust mijns hertzen bloet
        Claerre dan der sonnen scijn
        Eighin dijn
        Es therte mijn
        Wat ghi mi doet
      
      
        Toocht mir ghenaden beilde zoet
        Recht blivic stede in trauwen fijn
        Ic meene al goet Des wilt zijn vroet
        Comt mi in hulpen vrouwe mijn
        Eighin dijn
        Es therte mijn
        Wat ghi mi doet
      
    
  