
    
      
        Wi vermanen harer doecht.
        Alder scoenste rose.
        Die de werelt al verhoecht.
        Milde graciose.
      
      
        Vrooude alder kerstenheit.
        Glorie inden trone.
        Dat een rose ons geleit.
        Tot so hogen lone.
      
      
        Die dus ssuerlike blijct.
        Dats die lielie reyne.
        Die de werelt al verlicht.
        Si es ons gemeyne.
      
      
        Si es scone ende minlijc.
        Suete violette.
        Si heeft alte sterkelijc
        Gescoert des viants nette.
      
      
        Dese kersouwe suet en goet.
        Miltheit es haer leuen.
        Met harer saluen dat si doet.
        Ons wonden al genesen.
      
      
        Dese acoleye heeft ons bracht.
        Sueten dau in deser tijt.
        En daer nae der sonnen cracht.
        Die de eerde al verblijt.
      
      
        Dese goutbloeme wert bekint
        Metten gulden schine.
        Si heeft hoechleec gemint.
        Dat bewijst haer pine.
      
      
        Dese blaubloeme hemels gedaen
        Es edelijc vercoren.
        Int geslechte moet si staen.
        Daer god af was geboren.
      
      
        Barbara die dierbaer steen.
        God ionde haer der eeren.
        Dat haer doepte mensce negeen.
        Dan die doeper ons heeren.
      
      
        Si minden meest in deser tijt.
        Die dat lemmeken wijsde.
        Cristus wert sine herte verblijt.
        Als hi sint ianne prijsde.
      
      
        Wie beuelen alle ons noet.
        Uwer beider minnen.
        Hoet ons vor die haestege doot
        Geeft ons claer bekinnen.
      
    
  