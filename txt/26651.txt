
    
      
        Gepeyns lygt my soe seer en quelt,
        Van my en kan icks nyet geweren,
        Des syn myn syn soe seer onstelt,
        Der werelt solaes moet ick ontberen.
        Het comt te nyet al myn begeren,
        Want nyet en baet wat ick laboer,
        Dus moet ick in druck myn herte verteren:
        Ick byn dar in, ick moet dar doer.
      
      
        Den gonst tot u wille ick dragen
        Dye my doit so duck verwandelen my bloit.
        Och moecht ich hem myn lyden klagen
        Myn herte te lesschen, dat weer my goit.
        Ich moet doch derven syn vriuntschap soet,
        Geyn sloet kan ich geslieten dar vor
        Twelck my bedroeft hert, syn en moit:
        Ick byn dar in, ick moet dar doer.
      
      
        Ay lacie, ick en weit nyet waert my lyget,
        Dat hy my scowet die my eerst gemynde.
        Tis ongeluck dat my bedrieget,
        Want ick geyn troist aen hem kan vynden.
        Ick lyde verdriet ende groit ellende
        Ende anders en kryge ick geyn aventur,
        Ich hope het sall verkeeren ende eynden:
        Ick byn dar in, ick moet dar doer.
      
      
        Eer, doeget ende vroude moet hem geschien
        Dye my laet mynnen tot allen tyden.
        Want hy myn daelinge heft aengesien,
        Hy sall my nu ende altyt verblyden,
        Mit soeten worden dat herte dorsnyden.
        Ach helpt my, lieff, in myn doloeren,
        Want ick byn duck in groten lyden:
        Ick byn dar in, ick moet dar doer.
      
      
        Der nyders tongen hebbent gebrouwen.
        Dat ick van hem dus bin verdreven.
        Aen hem staet all myn betruwen
        Dye my nu schynt te mael begeven.
        Ick will nochtans up hopen leven,
        Al wort myn leven duck wyle suir,
        Ten baet geyn suchten off beven:
        Ick byn dar in, ick moet dar doer.
      
      
        Daer by soe raedick allen jongelingen
        Dye gerne ten ewigen leven solden raecken,
        Dat sy oer synnekens alsoe bedwingen
        Dat sy te tyt wael moegen laeten
        Ende halden in allen dyngen maet,
        Want suet wort dick verkeert in suir.
        Dat kan dye wandel duck wyle maecken:
        Ick byn dar in, ick moet dar doer.
      
    
  