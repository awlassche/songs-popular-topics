
    
      
        O Jhesu, uutvercoren heer,
        Na u verlanghet my so seer.
        Mijn hert end al mijn synnen
        Begheren u tontfaen
        End al van groter mynnen
        Die gi my hebt gedaen.
      
      
        O Jhesu lief, alst u behaecht,
        Begheer ic tsijn mit vruechd ghedaecht
        Bi u, mijn troest van binnen,
        Mijn blijsscap, vreed te gaer.
        Mijn hert dat quelt van mynnen,
        Ic woud ic bi ju waer.
      
      
        Gy sijt mijn hoep, al mijn solaes,
        Deed ghi in my en waer gheen paes.
        Want had gi nijt gheleden
        Den doot hier op eertrijc
        En vond in my gheen reden
        Te comen in u rijc.
      
      
        Jhesu, hoe soud ic ymmer meer
        Vergheten u, mijn lieve heer,
        Die sijt om my bespoghen
        End yamerlic bespot,
        Opt hoeft ghedut, ghetoghen,
        Gehouden voer een sot.
      
      
        Och ghi wort valschelic befaemt,
        Gheghecelt, deerlic naect bescaemt.
        Ic denck eer gi te deghen
        U cleer had weder aen,
        Gi most dat zwaer cruys dreghen,
        Ter bitter doot werts gaen.
      
      
        Onnosel lam, gi ghinct bervoet,
        Bloet hoefs, ghewont end zeer bebloet,
        Ic denck mit bloten armen.
        Men stiet u hier en daer.
        Ghi zeecht dic neer, ocharmen,
        U cruys was veels te zwaer.
      
      
        Om minen wil liet gi u aen
        Voeten, handen dat cruys doersclaen.
        Ju syyd wert doerghesteken,
        Van doornen was ju croen,
        Ghi liet u leedkijns breken,
        Seer bitterlicke, doen.
      
      
        Wel stenen waerlic is sijn hert
        Die hoert of denct u doot, u smert
        End nijt en weent uut mynnen.
        Tsi weynich, veel of zeer
        Of nijt en lijdt van binnen
        Mit u, vercoren heer.
      
      
        Die u hoert nomen in der tijt,
        Mit recht mach hi wel sijn verblijt.
        Want tis hem suet te horen
        Jhesum, die zuete naem.
        Die denct ic waer verloren,
        Had Jhesus doot ghedaen.
      
      
        O Jhesu lief, u doot, u naem
        Is my int hert also bequaem
        Dat ic en weet te vijnden
        Gheen beter medecijn
        In my om te verwinnen
        Des viants fel venijn.
      
      
        Hier om bid ic u, waer ic ga
        Of waer ic bin, sit, leg of sta
        Dat gi tot allen tiden
        U naem Jhesus, u myn,
        U doot end al u liden
        Laet comen in mijn syn.
      
    
  