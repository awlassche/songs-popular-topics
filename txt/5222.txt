
    
      
        O ghy Nederlanden seer fel,
        Waerom valt ghy my dus rebel,
        En teghen my alsoo weerspandich
        Voert ghy den Crijch seer onverstandich.
      
      
        O Coninck wy weten seer wel,
        Dat ghy altoos, hoort mijn vermel,
        Neerstich uutspreyt al met verlanghen
        U net om ons daerin te vanghen.
      
      
        Ick heb u in het Nederlant
        Mijn Gouverneurs tot troost ghesant
        Die ghy altsamen hebt verstooten,
        En hielt met s'Princen bontghenooten.
      
      
        Duckdalf dat was een ouden Boef,
        Die niet en quam tot ons behoef,
        Hy was soo vol van onghenaden
        Met bloed kond' hy hem niet versaden.
      
      
        Wat docht u dan van Don Lowies
        Was dit niet uus Conincks Commies,
        Van my ghesonden in dees Landen
        Maer gaeft u niet in zijnen handen.
      
      
        Zijn leven oock en was niet reyn
        God nam hem wech uut d'aertsche pleyn
        Hy was oock bitter ende nydich,
        Op ons arm volck oock seer partydich.
      
      
        Ghy zijt wel weert wat u gheschiet
        Dat ghy u niet wel en beriet,
        Doen ick u sant ander Vassallen,
        Daer ghy af hielt oock niet met allen.
      
      
        Don Jan die hebben wy ontfaen,
        Maer had een Schaepsvel aenghedaen,
        En doe hy ons begon te wieghen
        Sachmen dat hy ons wou bedrieghen.
      
      
        Millos Diablos moeten saen,
        U wech-voeren uut deser baen,
        Daerom salt uwe Prins becoopen
        De doot sal hem haest overloopen.
      
      
        Ons Prins en is maer eenen Man,
        Veel helpen hy ons niet en kan
        Maer soo ghy hem brenght om het leven,
        Daer sal noch menich Paep om sneven.
      
      
        Soo menich Starre siet alsser staet,
        Soo menich Ruyter end Soldaet,
        Sal ick int Landt hier neder sinden
        Om u altsamen te verslinden.
      
      
        O Coninck ghy lastert den Heer
        Want ghy en hebt doch gheen macht meer,
        Dan u van Godt en is ghegheven,
        Die u voor ons noch sal doen beven.
      
    
  