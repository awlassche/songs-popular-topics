
    
      
        Bedwonghen haet een zalich wijf
        Herte ende zin ziele ende lijf
        So minnentlike vaste
        Dat ic moet bliven even stijf
        Ghestade in allen laste
        Allein bestu mijns leits verdrijf
        Mijn liden in mijn herte strijf
        Dat es mijn hoochste raste
      
      
        Als ic niet bi u bem gherijf
        So trueric arem man keitijf
        Ghelijc den vreimden gaste
        In trauwen mi ghestade blijf
        Daer toe mi minne paste
        Bedwonghen haet een zalich wijf
        Herte ende zin ziele ende lijf
        So minnentlike vaste
      
    
  