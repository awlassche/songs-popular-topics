
    
      
        ICk soude so gaerne bi Iesum sijn
        Maer ick en hebbe gheen duechden
        Die schult die is mijn
        Des lidick int herte grote pijn
        O soete waerde Iesu reyn
        Wat raet wildy gheuen mi
      
      
        O siele wildy bi my sijn
        So leert in liden verduldich sijn
        Al yst uwer herten pine
        Ick wil altijt v trooster sijn
        O minnelike soete Iesu reyn
        Wat raet suldy gheuen mi.
      
      
        Den noorden wint die wayt hier cout
        Des vyants stricken sijn menichfout
        Si schieten ooc haer pilen na my
        In wat plaetsen dat ick si.
        O alder soetste Iesu fijn
        Wat raet suldy gheuen my
      
      
        Heere God waer leyt mijns vaders lant
        Dat is mijnder sielen onbekant
        Ick wiste dat also gherne
        Ick hope daer noch te comen
        Ende hebben God te loone
        Ende in liefden bernen.
      
      
        Te Ierusalem is ws vaders lant
        God heeft sijn bode wt ghesant
        Ouer gheheel aertrijcke
        Dat wij alle souden comen
        Die besitten willen te loone
        Dat soete / schoon / eewich rijke
      
      
        Die bloemkens groeyen daer in dat dal
        Die rooskens en lelien ouer al
        Alsoe ghenueghelijcke
        Och siele en is dat nyet suuerlijc
        Altijt te gebruyken sonder respijt
        Wie hoorde oyt dies ghelijcke.
      
      
        Wanneer wij comen aen der maechden dans
        Daer sullen wi singen eenen nieuwen sanck
        Met Gods moeder Maria
        Die wil ons allen verbliden hier na
        Met Iesum haren kinde
        In blischap sonder ynde.
      
      
        Daer sullen wij singen en iubileren
        Met nieuwe tongen discanteren
        Alsoe ghenoegelijck
        Och siele is dat niet suyuerlijc
        Gods aenscijn te aenscouwen tot alder tijt
        In dat ghenoechlijc hemelrijc.
      
    
  