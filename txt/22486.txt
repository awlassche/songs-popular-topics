
    
      
        O iesus bant o vurich brant och waerstu in mijn hert geplant
        so war mijn siel onbonden van menigen druc van menigen bant
        daer si meed is in viants hant ghebonden
        dat doen mijn grote sonden
      
      
        Des vaders woort in mi confoort dat heeft nv strijt in mi ghestoort
        mijn siel en cans vereenen och hert hout mit den mont accoort
        ghi sijt die mi mijn siel doorboort alteenen
        lief wilt mi troost verleenen
      
      
        O iesus raet is delicaet so wie hem mint ende niet versmaet
        dat sijn seer abel seden hi is dar al ons troost aenstaet
        in dat woort ende inden daet besneden
        lief set mijn siel in vreden
      
      
        Die reden singt al dat mi dwingt die doot diet al te nyete bringt
        die doet mi dicwil troeren och dat ic aldus bin verblint
        dat ic des niet en heb versint te voren
        dat mi doch mocht gheboren
      
      
        O mintlic aert o rose gaert hoe seer so sijdi louens waert
        dat ghi mi so dier cochte v lijf en hebdi niet ghespaert
        mer dat v liden meer beswaert ghesochte
        nye starker min en wrochte
      
      
        Mijn liefste lief ic buych als riet ic gheer dat strenge ordel niet
        mer altijt troosts begheren dat ghi v durbar bloet uut liet
        dat doet mij vroechd sonder verdriet vermeren
        lief wilt mij steruen leren
      
    
  