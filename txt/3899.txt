
    
      
        HEt quamen drie coninghen ghereden
        Wel verre wt orienten lant
        Tot Bethleem der steden
        Haers ghelijc men noyt en vant
      
      
        Te Ierusalem so wij horen
        Aldaer so wouden si sijn
        Si vraechden waer is hi gheboren
        Der ioden coninc fijn
      
      
        Wij comen hem aenbeden
        Wij hebben sijn sterre ghesien
        Het is seer corts gheleden
        Het moet wonder bedien
      
      
        Als Herodes dat verhoorde
        Wel seere ontsach hi hem.
        Van binnen hi hem verstoorde
        Ende alle Hierusalem
      
      
        Hi beual hen te gane
        Hi sprack gaet soect dat kint
        Ick wilt oock beden ane
        Coemt segt mi als ghijt vint
      
      
        Als si buten Ierusalem quamen
        Op dyen seluen tijt
        Haer sterre si weder vernamen
        Dies waren sij seer verblijt
      
      
        Die sterre was hen voer gaende
        Tot daer dat kindeken was
        Ende daer bleef si staende
        Sij buychden neder int gras
      
      
        Een huysken sonder doren
        Dat vonden sij daer bi
        Ende dat kindeken gheboren
        Van Maria die maghet vry.
      
      
        Sij vielen opter eerden
        Voer tkindeken. xiij. dagen out
        Sij offerden hem met weerden
        Wierooc / myrre / en gout.
      
      
        Snachts als si slapen wouden
        Heeft hen Gods engel gheopenbaert
        Eenen anderen wech dat sij trecken souden
        Tot haren lande waert.
      
      
        Nu louen wij alteenen
        Dat kindeken weerdelijck
        Dat hi ons wil verleenen
        Hier nae sijn eewich rijck
      
    
  