
    
      
        ICk sal mi seluen troosten
        Ende maken eenen moet
        Ende keeren mi totten besten
        Het sal mi wesen goet
        Van sonden wil ick mi keeren.
        In minen ionghen tijt
        Ic bidde v ghenadighe heere
        Dat ghi mijns ghenadich sijt
      
      
        Mijn siele sal sijn bedouwet
        Also ick hebbe verdient
        In bliscepe oft in rouwe
        Dus rade ick minen vrient
        Dat hi hem van sonden keere
        Want cort is hier den tijt
        Ic bidde v ghenadighe heere
        Dat ghi mijns ghenadich sijt
      
      
        Hadde ic dat sware liden
        Voerdacht dat waer mi goet
        So soude mi God verkiesen
        Ghelijc hi ander salighe doet
        Maer neen ic dat rout mi seere
        Al minen verloren tijt
        Ic bidde v ghenadighe heere
        Dat ghi mijns ghenadich sijt
      
      
        Niemant en derf hem pogen
        Om te comen daer God sy
        Hy en moet na sijn vermoghen
        Van sonden wesen vry
        Ende dienen altoos gode.
        Wanneer hi heeft den tijt.
        Ic bidde v ghenadighe heere
        Dat ghi mijns ghenadich sijt
      
      
        Ouder mach ic werden
        Maer iongher nemmermeer
        Hier namaels onder die eerde.
        Ende laten goet ende eer
        Waer toe dat ick mi keere
        Altoos ontgaet mi den tijt.
        Ic bidde v ghenadighe heere
        Dat ghi mijns ghenadich sijt
      
      
        Nu so wil ick hopen
        Op God ende onser vrouwen
        Die gracie Gods staet open
        Als ons die sonden rouwen
        Milde so is die Heere
        Onseker is ons den tijt.
        Ic bidde v ghenadighe heere
        Dat ghi mijns ghenadich sijt
      
      
        Nu so wil ick gaen temmen
        Dat ionghe leuen mijn
        So mach ic namaels clemmen
        Daer alle die salighe sijn
        Daer is so lanck so meere.
        Vruecht / bliscap / ende iolijt
        Ic bidde v ghenadighe heere
        Dat ghi mijns ghenadich sijt
      
      
        O radt van auontueren
        En sult ghi niet omme gaen
        Dat mi gracie mocht gebueren
        Van al dat ic hebbe misdaen.
        Ic en sondichde nemmermeere
        Al had ick wel den tijt
        Ic bidde v ghenadighe heere
        Dat ghi mijns ghenadich sijt
      
      
        Ghestadelic wil ick dienen
        Ende Gode sijn onderdaen
        Het staet mi noch te geschieden
        Dat ick sal moeten gaen
        Ende nemmermeer weder keeren
        Nemmermeer in gheender tijt.
        Ic bidde v ghenadighe heere
        Dat ghi mijns ghenadich sijt
      
      
        Nu spreect voer mi ten besten
        Ghi heylighen alle ghemeen
        Al come ick nu ten lesten
        Ic ben nochtans daer een
        Daer Christus God ons heere
        Om sterf op eenen tijt.
        Ick bidde v ghenadighe heere
        Dat ghi mijns ghenadich sijt
      
    
  