
    
      
        O God lof moet v altijt sijn
        Al bouen der engelen choor
        Al met die lieue moeder dijn
        Ende dinen heyligen confessoor.
        Die daer is waerlijck groot
        O heylige vader Hieronyme
        Staet ons bi in onser noot
      
      
        Hi is een sterre gheleken wel
        Die doer den neuel schijnt
        Want hi verwan die ketters fel
        Die daer seer waren ghepijnt
        Om sijnder leeringen groot
        O heylige vader Hieronime
        Staet ons bi in onser noot
      
      
        Hi heeft verlicht heel kerstenheyt
        Alsmen daer wel op let
        En de scrifture daert al aen leit
        Heeft hi claer ouer gheset
        Met swaren arbeyt groot
        O heylige vader Hieronime
        Staet ons bi in onser noot
      
      
        Sijnder duecht hadde dien leeu te bat
        Die hem in den doerne hadde ghewont
        Ende quam gheloopen daer hi sat
        Op dyen seluen stont
        Ende toonde hem sinen poot.
        O heylige vader Hieronime
        Staet ons bi in onser noot
      
      
        Dat hi so heylich was
        Dat suldy wel verstaen
        Die leeu dyen hi den voet genas
        Die was hem onderdaen
        Met sinen arbeyt groot.
        O heylige vader Hieronime
        Staet ons bi in onser noot
      
      
        De reynicheyt heeft hi bemint
        Dies hadden die sommige nijt
        Die in haer sonden waren verblint
        Ende bespotten hem met spijt
        Ter woestinen dat hi doen vloot
        O heylige vader Hieronime
        Staet ons bi in onser noot
      
      
        Sijn heylicheit was daer vermaert
        Ende sijn penitencie swaer
        Van daer track hy te Bethleem waert
        Een clooster stichte hi daer
        Daer woonde hi tot synder doot.
        O heylige vader Hieronime
        Staet ons bi in onser noot
      
      
        Doen hi was out bi hondert iaer
        Quam hem een siecte aen
        Hi sprac tot sinen broeders claer
        Wilt mi ontcleeden gaen.
        Ende legt mi op die aerde bloot.
        O heylige vader Hieronime
        Staet ons bi in onser noot
      
      
        Aldaer hi op die aerde lach
        Eer hi schiet van aertrijck
        Ten hemel dat hi opwaert sach
        Ende hi sprac minnelijck.
        Och willecoem bitter doot
        O heylige vader Hieronime
        Staet ons bi in onser noot
      
      
        Als hi aensach de broeders sijn
        Seer weenende so sprack hi
        Mijn alder liefste kinderkijn
        En weent doch niet op mi
        Bemint malcander totter doot.
        O heylige vader Hieronime
        Staet ons bi in onser noot
      
      
        Laet ons hem dienen tot aldertijt
        Ende bidden ootmoedelijc
        Dat hi ons na dit ouerlijt
        Wil brenghen in hemelrijck
        Daer hi is waerlijck groot
        O heylige vader Hieronime
        Staet ons bi in onser noot
      
    
  