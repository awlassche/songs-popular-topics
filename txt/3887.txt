
    
      
        ICk ben bedruct wie sal my troosten
        Waer sal mijn hertken om drincken gaen
        Druyfkens sijnder voer mi ghesneden
        Den wijn is in den kelder ghedaen
      
      
        Den kelder is voer mi ghesloten
        Och lacy ic mach wel droeuich sijn
        Hoe soude ick aen den slotel gheraken
        Ick dronck so gaerne den edelen wijn
      
      
        Hoe soude ic aen den slotel gheraken
        Ic dronc so gaerne den edelen most
        Waer sidy vrou der ootmoedicheden
        Ghi sijt altijt den slotel daer of
      
      
        Ghehoorsaemheyt ontdoet de duere
        Ghestadighe minne sonder verganck
        Laet ons gaen drincken den edelen viane
        Och ewich doot het is so lanc.
      
      
        Ten baet gheen suchten
        Die rekeninge moeten ghehouden sijn
        Ick werpe nu alle mijn minnrieuen int asschen
        Ick vinde mi seluen so cleynen wormkijn
      
      
        Ick en wil mi seluen noch niet mistroosten
        Ick wil mi gaen gheuen goeden moet
        Ic wil gaen vlieghen aent cruys ons heeren
        Dat is dat slotelken dyet al op doet.
      
      
        O edel siel hoe is v te moede
        Als ghi aent cruce sijt ghestaen
        Ende v die coninc wt alder minnen
        Den kelder heuet op ghedaen
      
      
        Wij gaen daer drincken
        Och droncken moeten wij alle sijn
        Wie sal daer tghelach betalen
        Die coninc die aent cruce hinc
      
    
  