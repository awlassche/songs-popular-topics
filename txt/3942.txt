
    
      
        HOort toe kersten gemeyne
        Hoort toe na Gods vermaen
        Ende wilt met herten reyne
        Van uwen sonden af staen
        Ende dienen God
        En houden sijn ghebot
        So suldy van hem troost ontfaen
      
      
        Kent eerst dat in v seluen
        Niet en is dan ghebreck
        Wilt ghi v herte om weluen
        Ghi en vint daer niet dan dreck
        Ende alle noot
        Die v sal stellen bloot
        Verdoemen in dat helsche peck.
      
      
        Maer wildy troost verweruen
        Keert weder wter hel
        Aensiet dat bitter steruen
        Ende al dat swaer ghequel
        Het welc heer Iesus goet
        Wt grooter liefden soet
        Leedt om uwer sonden wille
      
      
        Daer om gelooft met herten
        Met monde / en metter daet
        Dat Iesus alle v smerten
        Afneme / ende al v quaet
        Ende gheue v gheheel
        Sijns eewighen rijcx iuweel
        Doer God sijns vaders raet
      
      
        So dat ghi nu recht moecht segghen
        Heer Iesu ghi sijt mijn
        Ick wil v nu gaen leggen
        Al voer ws vaders aenschijn
        Voer een groot ransoen
        Ende daer mede voldoen
        Van alle mijn scult / ende vri sijn.
      
      
        Dan so suldy wt minnen
        Dienen God sonder bedwanc
        Den Heere met lijf ende sinnen
        In alle v naesten cranck.
        Voort gaende in alle duecht
        So veel als ghi vermuecht
        God gheuende lof ende danck
      
      
        Met God sijnde te vreden
        In alle tghene dat hi v doet
        In allen tide oft steden
        Het si verdriet oft voerspoet.
        Sijnde int herte gherust
        In Gods soete wellust
        Hem lidende in ootmoede.
      
    
  