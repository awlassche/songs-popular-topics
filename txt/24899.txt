
    
      
        Lieflic beilde mijn hoochste vruecht
        Up erde en minnic niet dan di
        Dijn lieflic scijn mi meer verhuecht
        Dan al dats in de werelt zi
        Saltu dan verghessen mi
        Ach vrauwe nein
        Du bist allein
        Mijns hertzen hemel zekerlijch
        Ach swijch
        Vrauwe duechden rijch
        Dan mach niet zijn
        Du dwincs so sere die hertze mijn
        Das ich dar van
        Niet swighen can
        Nu dan
        Ghedinct om mir vrauwe minnentlijch
        Das biddic dijch
      
      
        Troostlijc lieflijc aenghezicht
        Als ich dir zie so brant mijn zin
        Claerre dan der zonnen licht
        So es mijn hertze ende du daer in
        Ende dan sal nummer wesen min
        Want ich das mein
        In trauwen rein
        An dir staet al mijns vruechts ghecrijch
        Ach swijch
        Vrauwe duechden rijch
        Dan mach niet zijn
        Du dwincs so sere die hertze mijn
        Das ich dar van
        Niet swighen can
        Nu dan
        Ghedinct om mir vrauwe minnentlijch
        Das biddic dijch
      
      
        In wil in caens niet avelaen
        Al mochtic leven duzent jaer
        Ich moet di bliven onderdaen
        Dats emmer recht ende zeker waer
        Allein bestu mijn weder paer
        Vor di ne ghein
        No groot no clein
        Ghef mir dijn hertze jonstelijch
        Ach swijch
        Vrauwe duechden rijch
        Dan mach niet zijn
        Du dwincs so sere die hertze mijn
        Das ich dar van
        Niet swighen can
        Nu dan
        Ghedinct om mir vrauwe minnentlijch
        Das biddic dijch
      
    
  