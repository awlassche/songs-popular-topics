
    
      
        EEn mensche mach wel seer verlangen
        Die van sinen lieue is gheuangen
        Want ic en weet gheen meerder pijn
        Dan lief van liefde gheuangen te sijn
      
      
        Mijn lief seyde mi schoon dingen toe.
        Al eer ick quam in sijn bandoene
        Nu volcht hi mi spade en vroe
        Om dat ic met hem soude maken soene
      
      
        Ick keerde mi om ende badt ghenade
        Ende hi vergaft mi altemale
        Hi schanck my drincken wel mijn sade
        Ende hi noode mi in sijn hoghe sale
      
      
        Eer ict wist liet hi mi alleen
        In druck / in liden / in swaren ween
        Clagende / in deser gheuanckenesse
        Daer las hi mi menige sware lesse.
      
      
        Ick ligghe in gheuangenissen sware
        Mijn lief neemt mijnre cleyn ware
        Alre vrienden troost heb ick ghelaten
        Nochtans en macht mi altemale niet baten.
      
      
        Ic doock / ic sweech / ic stoop / ic neech
        Al weenende keerde ic mi ter weech
        Als hi dat sach / quam hi mi troosten
        Met hemelschen dauwe recht wt den oosten
      
      
        Hi doock / hi sweech / hi hielt hem stille
        Hi liet mi seggen al dat ic wille
        Doen ic sijns alder minst bewaende
        Doen lach hi mi alder meest en taende.
      
      
        Bi wilen quam hi hem verstouten
        Ende quam so vriendelijc tegen mi couten
        Dat ick vergat alle mijn verdriet
        Maer seer hastelijck dat hi van mi schiet.
      
      
        Dus bliue ic dan met drucke beuaen
        Mijn lief en wil mi niet bi staen
        Hi laet mi staen seer onghetroost
        Ende ick moet teeren op mijns selfs cost
      
      
        Aldus is mi alle dinc een gheuanckenisse
        So lange als ic mijn lief ghemisse
        Ten baet niet dat ick veel claghe
        Sijn gheuangen blijf ick al mijn dage
      
    
  