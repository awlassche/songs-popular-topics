
    
      
        Had ick eenen getrouwen bode
        En die waer hoghe van prise.
        Ick souden seynden in mijns vaders lant
        Mi en lust hier niet langher te bliuuen.
      
      
        Ick heb gheleeft so menigen dach
        In also groter qualen
        Ic sou so gaerne ontbonden sijn
        Woude my mijn vader thuyswaert halen
      
      
        Als ic de werelt wel ouersie
        So wort mijn herte so bange
        Want ick so menighen verborghen strick sie
        Al voer mijn ooghen hanghen
      
      
        Ten is voerwaer gheen wonder groot
        Al wort mijn hertken dickwils banghe
        Daer wort soe menighe duechdelijck
        Met desen stricken gheuanghen
      
      
        Al had mi al dese werelt lief
        Met herten wtuercoren
        Had ick Ihesum in mijn herte niet
        So waert toch altemael verloren
      
      
        Als ic dese werelt al ouersie
        So en vinde ic nergens ruste
        Waer ic mi keere oft wende
        Ic ligghe in swaren suchten
      
      
        Ic wil gaen alde werelt loos
        Met haren stricken laten varen
        Ende seynden eenen trouwen bode
        Tot God minen hemelscen vader
      
      
        Als hi mijn druckelike stemme hoort
        In sinen ooren luyden
        Hi heeft mi so herteliken lief
        Hi sal mi wel haest verbliden
      
      
        Die bode liep seer haestelijc
        Tot God haren hemelscen vader
        Hi badt hem also vriendelijck
        Dat hi sijn kint woude thuyswaerts halen
      
      
        Segt minen kinde seer haestelijc
        Si moet een luttel verbeyden
        Mijn sone heeft op aertrijcke
        So veel om haer gheleden.
      
      
        Hy heeft haer costelijck hemels broot
        Tot haren troost ghelaten
        Nochtans en was si niet te vreden
        Si en wilde noch hoogher dingen smaken.
      
      
        Segt haer si moet de herde not
        Der bitter doot ierst craken
        Eer si die kerne der soeticheyt
        Van mijnre godheyt mach smaken.
      
      
        Segt haer de bruloft is al bereet
        Dat broot dat is ghebacken
        Die croon die ooc seer blinckende steet
        Den wijn die salmen tappen
      
      
        Die camer daer si in wonen sal
        Die is so lieflijck den ooghen
        Daer sal si sien dat Paulus sach
        Doen hi was op ghetogen.
      
      
        Hier mede troost mi mijn beminde bruyt
        Ende segt haer dat si op mi wil dincken
        Ic wil altoos haer stierman sijn
        Als haer haer scipken wil ontsincken
      
      
        Die ons dit liedeken eerstwerf sanc
        Met swaren druck is hi beuanghen
        Om te comen daermen heer Iesum siet
        Daer na staet al sijn verlangen
      
    
  