
    
      
        Wi wilt horen singen
        Van enen leeu seer gram
        Hoe die maget maria
        Aen sine minne quam
      
      
        Dat vernam een bode
        Die engel gabriel
        Hy was gesonden van gode
        Al toe der maget snel.
      
      
        God gruet v vol genaden
        Sprac hy ter maget fijn
        Die heere is vanden troone
        Wilt sijn v kindekijn
      
      
        Ghy droecht negen maenden
        Der engelen coninc
        Van v soe was geboren
        Ihesus de iongelinc
      
      
        Ghy leit dat kindeken cleyne
        Al in een crebbekijn
        Al voer twee stomme beesten
        Die ewege sone fijn
      
      
        Hoe wel was v te moede
        O moeder ende maget fijn
        Doen v dat kindeken cleyne
        Boet sijn root mundekijn
      
      
        Ghy moest van vrouden beuen
        Dat es wel openbaer
        Doen op v sloech sijn ogen
        Die ewige godheit claer
      
      
        Ghy naempten in uwen arme
        Ende gaeft hem in uwen scoot
        V meechdelike borste
        Al in sijn mundeken root
      
      
        Sijn bruyn oegxken scone
        Sloech hy in sijn aenschijn
        Hy was v eygen sone
        Die ewige godheit fijn
      
      
        Als ghy den kindeken cleyne
        O moeder wel gedaen
        Met uwen handen reyne
        Sijn voetken wil gaen dwaen
      
      
        Verleent my scone vrouwe
        Die ogen alsoe nat
        Dat ic met minen tranen
        Bereiden mach dat bat
      
      
        Als ghijt heft uten bade
        Dat proper kindeken cleyn
        Wilt hem van mijnder herten
        Maken een beddeken reyn
      
    
  