
    
      
        Mijns herten troest mijn siels begheren
        mijn enich grein laet di behagen
        dat ic dijn lof begheer te meren
        na mijnre cracht ten ewigen dagen
        daer ic meed mach dijn huld beiagen
        al bin ic traech ghif mi doch spoet
        mijn sin altos totti te dragen
        so wert ic vro daer ic nv truren moet
        En so wert ic vro daer ic nv truren moet
      
      
        Recht als dat wilt belust den iager
        so wert mijn hert onfonct tot minnen
        du trexte mi al wair ic trager
        ghelijc dat vier ende dat van binnen
        dijn blijd aenschijn dijn soete sinnen
        dijn minlic wesen is dat mi doet
        ghif mi doch spoet ic sal beghinnen
        so wert ic vro daer ic nv truren moet
        En so wert ic vro daer ic nv truren moet
      
      
        Tgepeyns van di stelt mi in vroechden
        tontluict mijn hert recht als tersonnen
        die roes onlaet doer cracht hair doechden
        dus dic te sijn so wair verslonnen
        mijn siel ontsaet woud ghijs mi gonnen
        mijns herten pijn mit soeter boet
        wilstu alleyn tis al gewonnen
        so wert ic vro dar ic nv truren moet
        En so wert ic vro daer ic nv truren moet
      
      
        Oneyntlic gruet soud ic gern sturen
        mit gunst mit gheern woud sijn onfangen
        bi dijn ghenaed in minnen puren
        om v mi self te gheuen gheuanghen
        want ic van minnen bin int verlangen
        laet mi doch sijn van laeute behoet
        van ertsch begherten int hoge verlangen
        so wert ic vro daer ic nu troeren moet
        En so wert ic vro daer ic nv truren moet
      
      
        In hemel in ard wie macht begronden
        nie pure of edelre was geboren
        volmaecter in doechden reynre van sonden
        dan ghi princes van god vercoren
        vol alre genaden seer milt int horen
        maec mi toch deel in tcostele bloet
        dat christus storte voir alle verloren
        so wert ic vro dair ic nv truren moet
        En so wert ic vro daer ic nv truren moet
      
    
  