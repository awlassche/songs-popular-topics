
    
      
        Scinc her den wijn
        Gheselle mijn
        Wi willen vroilic leven
        Het mach sulc zijn
        Noch up den rijn
        Die ons geluc mach geven
        Al moeten wi nu sneven
      
      
        Wat saelt ghetruert
        De sulc bezuert
        Een ander moet bezoeten
        Wat mi ghebuert
        Ic willecuert
        God saelt noch tjaren boeten
        Dat wi nu trueren moeten
      
      
        In vruechden vro
        Sinc wi also
        Wi willens ons verbliden
        Wine achtens jo
        Een averstro
        Die ons daer om beniden
        God geve hem al ons liden
      
      
        God geve hem heil
        Met vruechden geil
        Wie metten vrauwen hoven
        Al heift een veil
        Den wint in tzeil
        Hi mach hem wel beloven
        Es hi des nijts te boven
      
      
        Wel op wel aen
        Laet niden staen
        Ende leven wi metter eere
        Met niders gaen
        Onnere ontfaen
        Van haren bozen kere
        Elc man hem hoeden lere
      
    
  