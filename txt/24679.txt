
    
      
        Een suver maecht
        My wel behaecht
        End is mijns herts begheren.
        Och of ic waer
        Ter stont by haer
        Tot Jhesus groter eeren,
        So soud ic bly
        Oec wesen vry
        Van al dat my mach deren.
      
      
        Sy is seer scoen
        End draecht een croen,
        Die heeft haer God ghegeven.
        Die hoechste throen,
        Dat is haer loen,
        Daer is sy seer verheven.
        Sy heet Katrijn,
        Hoer claer aenschijn
        Verlicht dat ewich leven.
      
      
        O Jhesu heer,
        U grote eer
        Ghescye tot allen tyden.
        Ic bid macht sijn
        Laet Sint Katrijn
        My troesten in my liden.
        End oec wanneer
        Ic haer begheer,
        Laet sy my dan verbliden.
      
      
        Ghelieftet u,
        So sel ic nu
        Aen haer doen mijn ghebeden,
        End prysen seer,
        Want sy hier neer
        Heeft vromelic ghestreden,
        Tormenten veel
        End die gheheel
        Om uwen wil geleden.
      
      
        O maecht Katrijn,
        Claer, eel end fijn,
        God gruet u scoen volcomen,
        So menichfout
        Als op dat wout
        Staen rosen ende bloemen.
        So wie u mynt
        End gracy vijnt,
        45 Hi mach hem wael vervromen.
      
      
        U dienre tsijn
        Is my gheen pijn.
        Och mocht ic u aenscouwen,
        Mit sueticheyt,
        Oetmoedicheit,
        Mit allen deuchden trouwen.
        Ghelieftet Goy,
        Ic naemt wel soy,
        Twaer my een dinck van gouwen.
      
      
        U suete naem
        Heeft goede faem
        Daer boven, oec beneden.
        Men mynt u seer,
        Men doet u eer
        Tot menigherhande steden,
        Indien dat gi
        Hebt wel end vry,
        Voert kerst gheloef ghestreden.
      
      
        En hoerde nye
        Dat vrou was ye
        End maecht so van scrifturen,
        Dat sy verwan
        So menich man
        Mit reden, mit scrifs figuren,
        Als gi o bloem
        Die nu draecht roem
        Mit recht tot alre uren.
      
      
        Ju oechkijns sijn
        Nu claer end fijn
        Sy Jhesum contempleren,
        Goots lieve soen,
        Heer van den throen,
        Ju brugom, heer der heren.
        O lief Katrijn,
        U claer aenscijn
        Te sien is mijn begheren.
      
      
        Een zuet gheluyt,
        O suver bruyt,
        Gi hoert int ewich leven.
        Hoert my doch nu,
        Dat bid ic u,
        End wilt my nijt begheven.
        Oec maect dat soe
        Dat ic van goe
        By u mach sijn verheven
      
      
        In hemmelrijc
        Seer suetelic
        Ju synnekijns opluken.
        Ju smaec is suet,
        Ju voelen guet,
        In weelden is u ruken.
        O lief Katrijn,
        Ic bid macht sijn,
        Laet my dies wat ghebruken.
      
      
        So wie u dient,
        Weest doch sijn vrient
        O scoender creaturen.
        So waer ic ga,
        Sit, leg of sta,
        Helpt my in alre uren,
        Dat ic verwin
        Mit Jhesus myn
        Mijns vleyscelics naturen.
      
      
        Gi sijt seer rijc
        End gracelijc
        Verlost van allen sorghen.
        End ic heb noot,
        Mijn scout is groot,
        Ic bid wilt my verborghen,
        Als ic sel gaen
        Ter antwort staen
        Tsy nu of corts of morghen.
      
      
        O lief Katrijn,
        U doot, u pijn
        Laet comen my te baten.
        Ic heb misdaen,
        Mij seer ontgaen,
        Besondicht boven maten.
        Het is my leet,
        Ic bin bereet
        Mijn quade wil te laten.
      
      
        O reyne maecht,
        Gi my behaecht,
        Laet my u doch behaghen
        Mit ziel, mit lijf,
        O suver wijf,
        So mach ic vrolic draghen
        Ju brugoms myn
        End u daer in
        Int hert tot allen daghen.
      
      
        O eel end wijs,
        Gi draecht nu prijs
        Mit recht int ewich leven.
        Groot lof end eer
        Ons lieve heer
        End u die borghers gheven.
        Het gheeft wel reen
        Want gi sijt een
        Die wonder hebt bedreven.
      
      
        O jonghe hert,
        Wat groter smert
        Gi leet doer Jhesus mynne.
        Diet overdenct
        End wael bekent,
        Si gaf u goet beghinne,
        Mer beter eynd,
        Al wast ellend,
        O lieve troesterinne.
      
      
        O suete troest,
        Ic bid verloest
        My, arme creature,
        Van al dat my
        Contrary sy,
        Als coemt die laetste ure
        Te gheven reden
        Van al mijn seden,
        Dat my sel werden zuere.
      
      
        Ic my beveel
        U scoen end eel,
        O roes, o goedertieren.
        Bidt God voer my
        Dat ic word vry
        Van allen quay manieren,
        Een laet my sijn,
        O lief Katrijn,
        Van dien hi sel vercieren.
      
      
        O coninghin,
        Uut rechter myn,
        So is dit mijn begheren.
        Verblijt sijn gheest,
        So wie dit leest
        Of singt tot uwer eren.
        End als hi leyt
        Op sijn versceyt,
        So wilt hem visiteren.
      
      
        U sy lof, eer
        Mit onsen heer
        Nu end tot allen tiden,
        Die ons hier neer
        In hem wil seer
        End oec in u verbliden,
        End gheven loen,
        Een suver croen
        Na deser werrelts liden.
      
    
  