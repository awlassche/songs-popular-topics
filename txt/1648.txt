
    
      
        GHi ruyters gesellen van auontueren
        die gaerne sitten op den wijnbanc
        Wi ligghen ghesloten tusschen mueren
        Van fortuynen zijn wij so cranc
        Een verrader ons daer toe dwanc
        Met schoone woorden hebben si ons geuaen
        Den tijt sal keeren eer yet lanc
        dat wi te Brugghe op strate sullen gaen
      
      
        Quade tonghen soudent gaerne keeren
        dat wi souden laten Vlaenderen soet
        Men sal altoos goede ghildekens eeren
        Ende maken altijt eenen moet
        Mer die besmet is van Iudas bloet
        Die schieten altijt haer fenijn
        Elc wachter hem voor siet wat hi doet
        This so quaet gheuanghen te zijn
      
      
        Al ligghen wi nv in dit perket
        Wi sullender noch eens wt raken
        Wi zijn gheuanghen al teghen die wet
        Dat deden ons des heeren knapen
        Vijf woluen quamen daer om twee schapen.
        Si en hadden daer op niet gedacht
        Si souden haren broeder ontschaken
        Al om te betalen haer pacht
      
      
        Nv bidde ick alle ruyters fijn
        Dat si hem willen wachten
        Voor quade tonghen gheen argher fenijn
        Si schieten bi daghe ende ooc bi nachte
        Si hebben so menigherhande gedachte
        Eer si strijcken haren staert.
        Ghi ruyters ghesellen hoort mijn clachte.
        Want si is wel hoorens waert
      
      
        Die dit liedeken heef gestelt
        Van Mechelen is hi gheboren
        In sinen buydel en hout hi gheen ghelt
        Hi gheuet gaerne al te voren
        Schoone vrouwen heeft hi wtuercoren |
        Die staen so vaste int herte claer
        Schenct den wijn en laet niet trueren
        Het coemt alleleens ouer hondert iaer
      
    
  