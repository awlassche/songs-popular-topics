
    
      
        ¶ Der weerels minne es al verloren
        Ey want men gheen ghetrau en vint
        ¶ Och lacen wat haddic vercoren
        Doe ic haer met solaes ontfinc
      
      
        Och zonde heeft sij bouen mate
        Op my gheladen menich jaer
        Ende nv soudicse gherne laten
        Dat sceyden valt my alte zwaer
      
      
        Och tsceyden dat moet emmer wesen
        Van deser weerelt op eenen tijt
        Dus suchtich dicke van grooter vreesen
        Want qualic hebbic my ghequit
      
      
        Ic mach wel suchten ende beuen
        Als ic sal sceyden van eertrijc
        Want reden salic moeten gheuen
        vor al mijn sonden haestelijc
      
      
        Och lacen ic en weet gheen reden
        voor dminste dat ic heb mesdaen
        Och haddic doordeel wel gheleden
        mij gruet zeer ter antwort staen
      
      
        Och mochtich gracie nv verweruen
        vor al mijn sonden het waer my goet
        Want alst gheeft tijt dat ic sal steruen
        Dan salics hebben gheenen moet
      
      
        Hier om waert goet condic gheuen
        Te dienen ihesu vlues ter stont
        Want of ic noch een vre sal leuen
        En weetic niet of zijn ghesont
      
      
        Och hoe traghe ben ic int sceyden
        van deser werelt ydelheit
        Ic weet nochtan hets scaerp te liden
        Want altijt es die doot bereyt
      
      
        Och waerwaert salic my nv keeren
        Daer ic sal moghen troest ontfaen
        Al eist my hert tes mijn begheeren
        Der werels vrueghde af te staen
      
      
        Och waren ihesus mijn ghebeden
        Die ic sal doen ontfankelijc
        Ende mocht mijn ziele commen in vreden
        Bij hem bouen in hemelrijc
      
      
        So waric quite van allen zorghen
        End ic wout singhen met iolijt
        Altoes van tsauons tote der morghen
        Jhesus moet zijn ghebenedijt
      
    
  