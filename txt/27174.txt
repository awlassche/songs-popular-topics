
    
      
        Den mey compt ons lieffelyck aen
        den baen / wert nu betreden / vter steden
        van minnaers die daer buyten gaen
        seer saen / volcht haer lieff mede / meest in vrede
        met harpen luyten / soet geclanck
        vyolonoen fluyten / ende sanck
        ouer die schoon groen heye
        met desen coelen meye
      
      
        Daer gaen geliefkens hant aen hant
        opt lant / lanckx der reuieren / so playsieren
        beuanghen met der Liefden brandt
        playsant / daer al de dieren / den mey cieren
        de viskens in het waeter soet
        spelen daer met een bly gemoet
        in die selue valeye
        met desen coelen meye
      
      
        Die veldekens staen abondant
        geplant / met bloemkens reyne / int gemeyne
        d'amoreusen seer tryumphant
        valyant / na die fonteyne / in dat pleyne
        treden sy dan / paer ende paer
        menich Iongman / met syn lief daer
        sy plucken d acoleye
        daer in den coelen meye
      
      
        Menich bloemken staeter gebloeyt
        daer groeyt / in die lantsdouwe / menich kersouwe
        zynde met shemels dou besproyt
        oock vloyt / het waeter nouwe / schoon Ionckurouwe
        Phebus geeft alle cruyden cracht
        Aurora vochticht dach ende nacht
        tgewas is menigerleye
        met desen coelen meye
      
      
        Ghy Princelycke minaers hoort
        treedt voort / condyse vinde / v beminde
        maeckt met v tween een accoort
        oorboort / als wel gesinde / onder een linde
        so amoreusen schuldich syn
        wilt vwen tyt geduldich zyn
        wie dan dat hy verbeye
        tot in den coelen meye
      
    
  