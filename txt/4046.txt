
    
      
        OCh ligdy nu en slaept
        O leuende Gods sone
        Och ligdy nu en slaept
        Hier bouen inden throone
        Staet op en weest bereet
        Ende wilt toch tot mi comen
        Thoont ons v goddelicheyt
        V godheyt is so schoone.
      
      
        Wie clopt daer aen die muere
        Om mijn ghenadichede
        Die doot wert mi so suere.
        Eer ick ghemaecte vrede
        Dent thoren was so groot
        Hi dede den hemel sluyten
        Leert liden totter doot
        Oft ghi moet bliuen buyten.
      
      
        O Iesu lieue heere
        Hoe sal ick bi v gheraekn
        Dat leuen lust mi so seere
        Ick en mach geen liden smaken
        Het dunct mi swaren arbeyt
        Om troost so ben ick comen
        Thoont ons v goddelicheyt
        V godheyt is so schone
      
      
        Ghi waent dat ic ben slapen
        En dat ick v niet en kinne
        Ghi moet v seluen laten
        Ende liden doer die minne
        Ick moeste so veel liden
        Soude ick den hemel ontsluyten
        In liden moet ghe verbliden
        Oft ghi moet bliuen buyten
      
      
        Iesu gheminde heere
        Hoe mocht v steruens lusten
        Dat cruys woech v so seere
        Ende ghi en mocht niet rusten
        Om onser salicheyt
        Droecht ghi een doornen crone
        Thoont ons v goddelicheyt
        V godheyt is so schone
      
      
        Al stont ghi daer tot morghen
        So en moechdy niet versinnen
        Oft in v herte verborghen
        Hoe dat mi dwanc die minne.
        Op dat ghi souot sijn ontlast
        Ende hemelrijc ontsluyten
        Dus moet ghi liden vast
        Oft ghi moet bliuen buyten.
      
      
        Ick sie den lichten dach
        Al doer die wolcken dringhen
        Ick sie dat niemant en mach
        Den wille Gods volbringhen.
        Hi en hebbe verduldicheyt
        In liden hoe dat come
        Thoont ons v goddelicheyt
        V godheyt is so schone
      
      
        Ghi waent met alder lost
        Des werelts tot mi te gheraken
        Het heeft my meer ghecost
        Hemelrijck te smaken
        Druck / liden / ende seer
        Doet hemelrijck ontsluyten.
        Ghi moet noch liden meer
        Oft ghi moet bliuen buyten
      
      
        Die liefste die ick weet
        Die woont in hemelrijcke
        Om hem ben ick bereet
        Te liden blidelijcke
        Pine / druck / ende leyt
        Op dat ick v heb te loone
        Thoont ons v goddelicheyt
        V godheyt is so schoone.
      
    
  