
    
      
        Hoe lustelick is ons die cole mey ontdaen
        het spruten uut die blomen mennigerley
        soe wie mit druck mit liden is bevaen
        in jhesus wonden mach hi hem gaen vermeyen
      
      
        Nu  synt des meye telgen uutgespreit
        ende bloyen schoen gelyc den rode rosen
        soe wie syn sunden hier bescreit
        onder desen boem sal hi hem gaen vercoelen
      
      
        Die edel nachtegael des cruces boem opvloch
        ende hevet syn vederen alsoe wide opgelaken
        hi sanck soe lude die soeven noten hoege
        soe dat syn suete harte is gebraken
      
      
        Soe wie dat in desen onstadigen dale
        syn liefte set in creatueren
        die merke an desen nachtegael
        hoe hi den doet om onse wille wolde lijden
      
      
        Hy henck  gespreit mit syne arme tot
        om vrintlick omme te bevangen
        die edel ziele syn alre liefte bruut
        och lacy en wolde sie hem niet ontgangen
      
    
  