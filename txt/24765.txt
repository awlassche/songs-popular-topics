
    
      
        Blide ende vro uut zorghen laste
        Ende nummer onghesteide zijn
        Hier in vint men der vruechden raste
        Dats ombekent int hertze mijn
        Ghenouchte es lidens medicijn
        Daer hope in steit
        Ghenouchte voucht leit ter vroilicheit
      
      
        Hi zeilt mi enen zekren maste
        Die vroilic scuwet der zoorghen pijn
        Wanneer ic bem in hopen vaste
        So levic in een vroylic scijn
        Bestu ghesteidich minnerlijn
        Hoop ende verbeit
        Ghenoucht voucht leit ter vroilicheit
      
      
        Waen ende twifel sijn mijn gaste
        Trouwe es mijn wert tot in den fijn
        In vinde niet daer ic na taste
        Doch mijn gheluc dan es niet dijn
        Die nie ne smaecte goeden wijn
        Te biere hi gheit
        Ghenoucht voucht leit ter vroilicheit
      
    
  