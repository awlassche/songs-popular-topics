
    
      
        WAt sal ic nu beghinnen
        Waer sal ic gaen om raet.
        Ick sie dat alle mijn sinnen
        Dolen al meest int quaet
        Eylaes wat is mijn leuen?
        Hoe snoode is minen staet
        Al vinde ick mi buten screuen
        In also menighe misdaet
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        Den heere die mi maecte
        En heb ick niet bekent
        Noch dliden dat hi smaecte
        O wach mi mensche blent
        Dat ick hier alle mijn iaren
        Den edelen tijt present
        Dus ydelijck laet varen
        Dit maect mi swaer torment
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        Al dat ick hier ontfanghe
        Heb ick seer qualijck verdaen
        Mi naect Gods ordeel strange
        Och wat sal ick aen gaen
        Ick ben al vol misdaden
        Waer sal ick troost ontfaen
        O moeder vol ghenaden
        Wilt mi doch nu bi staen.
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        O alder hoochste vrouwe
        Mijn sonden sijn soe groot
        Dies legghe ic nu met rouwe
        Mijn hooft in uwen schoot
        O weerdicghe aduocate
        O schoonste roose root
        Thoont nu v charitate
        Aen mi in deser noot
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        Verdient heb ic veel plaghen
        O hoochste vrouwe vry
        Wien sal ic mijn liden claghen
        O moeder / anders dan dy
        Ghi sijt ons troosterinne
        Ghi staet doch elcken bi
        Doer v moederlike minne
        Maket dat ick salich si.
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        O moeder bidt den heere
        Die in uwen lichaem lach
        Dat ick mi na sijne leere
        Voort aen bat stichten mach.
        En lost mi vanden sonden
        O schoonste ooghen opslach
        So dat ick tot allen stonden
        V lief kint dienen mach
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        Al ben ick nu mistoerden
        In quaet meer dan ick weet
        Met wercken oft met woerden
        O moeder het is mi leet
        Bidt God om mijn ghenesen
        Maect mi ter duecht bereet
        Ick wil sijn dienaer wesen
        Voort aen in minnen heet.
        Schoon aenschijn claer
        O reynste maghet eerbaer
        O vrouwe vry
        Thoonnt v ghenade aen mi
      
      
        O weerde Gods princesse
        Die onse moeder sijt
        Helpt mi dat ick Gods lesse
        Volbrenghe in alder tijt
        Verlicht mi arme blinde
        Want ghi die arme bevrijt
        Ende weest mijn troost int ynde
        In minen laetsten strijt
        Schoon aenschijn claer
        O reynste maghet eerbaer
        O vrouwe vry
        Thoont v ghenade aen mi.
      
    
  