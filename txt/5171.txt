
    
      
        Ke Marvillie, Ke Diablos,
        Moet ick nu te voet end te Ros
        Wijcken van Alckmaer cleyn van waerden,
        So werd ick niet gheacht op Aerden.
      
      
        Renego Dios, is dat waer,
        Dat mijn Wissel int openbaer,
        Uut Spaengien te ruggh is ghesonden,
        Dit gheeft my thert veel sware wonden.
      
      
        Sal ick nu door ghebreck van ghelt,
        Ruymen moeten al uut dat Velt?
        Sal ick moeten Banckerotteeren,
        Na Spaengien schampen met oneeren.
      
      
        Ben ick dan niet op een Vleesbanck,
        Sonder ghelt is mijn macht heel cranck
        Inden strick ben ick dan ghevanghen,
        Daer meed ick ander meynd te hanghen.
      
      
        Heylighe Vader, bon Compagnoen,
        Wat sal ick dese Geusen doen
        Want het gaet my teghen mijn gissen,
        Ick vrees, ick sal tLandt moeten missen.
      
      
        Bijtschapen, Prelaten, coemt voort,
        Papen, Knuncken, sendt ghelt aen boort,
        Laet u Hoeren wat abstineeren
        En wilt het ghelt tot my waert keeren.
      
      
        Vargas, del Regio mijn Bloetraet,
        Vitelle zijt mijn toeverlaet,
        Is nu u Raet gantslick verlooren,
        So sullen wy hier moeten smooren.
      
      
        Ghy Spaenschen Adel met u pracht,
        Ick heb u tot veel Staets ghebracht:
        Uut den dreck heb ick u verheven,
        Weet ghy my nu gheen troost te gheven.
      
      
        Ghy Oostersche Canonicken vry,
        Adiaphoristen staet my by:
        Hertoch Eerick met u ghesellen,
        Hertoch Oleff wilt Vendel vellen.
      
      
        Maghercool ghy die placht int Velt
        Den Duyvel te dienen om ghelt,
        Schouwenburch brocht Sneecken by hoopen,
        Nu tghelt op is, nu gaense loopen.
      
      
        Een troost is voor my noch int lest,
        Die Spaensche Santen helpen best,
        Die wil ick dienen tallen daghen,,
        Sy helpen my van alle plaghen.
      
      
        Se単ora de Valledolijt,
        Maect my doch dese Geusen quijt,
        Se単ora de Milagres coene,
        Want sy maken my veel te doene.
      
      
        Se単ora de Mocerat milt,
        Een Hellem met een gulden Schilt
        Meucht ghy te danck van my verwerven,
        Laet my in Spaengien rustich sterven.
      
      
        Prinslicke Ridder Sanct Jago,
        Se単ora de Sanct Telemo,
        U beveel ick Lijf end Siel tsamen,
        Alle Catholijcken spreect.
      
    
  