
    
      
        REyn maechdelijc aenscijn
        Ghi hemelsce coninghinne
        Ghi staet int herte mijn
        Altijt sonder eenich termijn
        V eygen wil ick sijn
        Bedwingt dat herte mijn
        En schenct mi doch v minne
      
      
        O vruchtbaer honich soet
        Der maechden keyserinne
        Neemt mi in v behoet
        Al in des werelts vloet
        In minen teghenspoet
        Maect mi der dinghen vroet
        En schenct mi doch v minne
      
      
        In v rust mijn verlaet
        O wijste vrou van sinne
        Daer alle mijn hoep aen staet
        O schoonste dagheraet
        Weest doch mijn aduocaet
        Al in des hoochsten raet
        Ende schect mi doch v minne.
      
      
        Schoon bloemken excellent
        Wiens duecht ic seer beminne
        O edelste Maria yent
        Int liefste parlement
        Als ick sal sijn present
        Solueert mijn argument.
        En schenct doch mi v minne
      
      
        Maria roose root
        Helpt mi ten hemel binnen
        Maect mi van sonden bloot
        Helpt mi in alder noot
        Wacht mi voer svyants stoot
        Och coemt doch in mijn doot
        Ende schenct mi doch v minne
      
      
        Die dit liedeken heeft gemaect
        Eerstmael int beghinne
        Is in die cap gheraect
        Ende heeft die werelt versaect
        Van eenen predikaer ontscaect
        Princersse doch op mi waect
        Ende schenct mi doch v minne
      
    
  