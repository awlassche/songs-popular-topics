
    
      
        Het viel eens hemels douwe
        Al in een maechdekijn.
        Ten was nye beter vrouwe
        Dat dede een kindekijn
        Dat van haer wert gheboren
        Ende si bleef maghet fijn.
        O maghet wtuercoren
        Lof moet v altoos sijn
      
      
        Die maget ghinc mit kinde
        Gheen swaerheyt en ghinc haer an
        Als Ioseph dat versinde
        Die goede rechtueerdige man
        Hi dacht ick wilse laten
        Ick en ben die vader niet
        Ende trecken mijnder straten
        Eer mi meer scanden geschiet.
      
      
        Al van des hemels throne
        Sprac hem die enghel an
        O Ioseph Dauids sone
        O weerde salighe man
        Blijft alle beyde te gader
        This bouen natueren cracht
        Dat God almachtich vader
        In haer dus heeft gewracht
      
      
        Corts daer na is comen
        Een keyserlijck ghebot
        Dat niemant wtghenomen
        Hi en quame sonder spot
        Van daer hi waer gheboren
        Ende brachte sijn tribuyt
        Dat dede men daer horen
        Ende roepen ouer luyt.
      
      
        Maria en Joseph mede
        Quamen te Bethleem waert
        Want dat was Josephs stede
        Als ons de scrifture verclaert
        Sij en mochten nergens inne.
        Men wijsdese altijt voort
        Die hemelsche coninginne
        En was daer niet ghehoort.
      
      
        Int velt hebben si vonden
        Een huys seer dinne ghedaect
        Binnen so corten stonden
        Hebben sy daer logijs ghemaect
        Daer wert die maghet moeder
        Al sonder wee oft sonder pijn
        Van smenschen sone een broeder
        Hoe mocht hi ons naerder sijn
      
      
        Wt moederliker minnen
        Leyde si hem op haren schoot
        Haer herte verblide binnen
        Dat dede sijn mondeken root.
        Si custe hem aen sijn wangen
        Hi suchte menichfout
        Daer hi quam sijn gheuangen
        Verlossen ionck ende out
      
      
        Maria suyuer fonteyne
        Daer God sijn ruste aen nam
        Bidt voer ons al ghemeyne
        Ende versoent dat godlijck lam
        So dat wij moeten gheraken
        Met hem int soete dal
        Daer vruecht is bouen maten
        Die eewelijck dueren sal.
      
    
  