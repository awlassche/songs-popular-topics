
    
      
        ICk weet noch drie ghesusterkens
        Die ongestoruen sijn
        Dat si God niet en vreesen
        Des lijdt mijn hertken pijn
      
      
        Och maechdekens ghi moet beghinnen
        Die wile dat ghi hebt den tijt
        Al sijt ghi noch ionc van iaren
        Ghi en hebte gheen respijt
      
      
        O maechden ghi moet beginnen
        Die wile ghi hebt den tijt
        Oft ick wil van v varen
        Ende soecken mijn profijt
      
      
        Paulus heeft ghesproken
        Soe veruaerlijck een woert
        Die leuet naden vleesche
        Moet steruen die eewige doot.
      
      
        Wee der armer sielen
        Diet al betalen moet
        Laet ons voer God gaen knielen
        Dat hi sijn sentencie versoet
      
      
        Och leuen wi naden gheeste
        Ende hebben de vreese van God
        So en doruen wi niet sorghen
        Alvoer die eewighe doot.
      
      
        O maechdekens van onsen conuente
        Dit is ter eeren van dy
        Ick ben noch arm van duechden
        Bidt God dat hi mijn hertken verbly
      
    
  