
    
      
        IC sat op eenen vasten gront
        Daer af so moeste ick sceyden
        Ick quam in eender corter stont
        In een alsoe dorren valleye
      
      
        Nu sceyden wi nu sceyden wij
        En dat moet ymmer wesen
        So wie die minne Iesu draecht
        Hi sal dat sceyden wel ghewesen.
      
      
        Mijn hert was in pine groot
        Dat sceyden moeste ick leeren
        Natuere sterf so menigen doot
        Eer si haer af conde ghekeeren.
      
      
        Dat scheyden was my een bitter woert
        Dies werdick wel gheware
        Dat sceyden heeft mijn herte verstoert
        Gebracht in groter vare
      
      
        Dat sceyden is een edel schat
        Diet wel ghelijc can draghen
        Sij wandelen inder minnen pat
        Die scheyden sonder claghen
      
      
        Eylaes dat en heb ic niet gedaen
        Dat moet ick nu besueren.
        Tsceyden heeft mi leet ghedaen
        Dat doet mi dicwils trueren
      
      
        Nochtans wil ic in minen moet
        Dat sceyden niet versmaden
        Dat sceyden sal mi wesen goet
        Ick heb mi wel beraden
      
      
        Als ic seker waende te sijn
        So vinde ic mi al bedroghen
        Dat sceyden is mi een medecijn
        Ick ben daer mede ontuloghen
      
      
        Gode wil ick mijn herte opgheuen
        Ende gaens nu alle menschen af
        Ende soecken troost int eewich leuen
        Daer ick gheduerich in bliuen mach.
      
      
        Herte ende sin wil ick hem opgheuen
        Bouen al dat ic ghescapen weet
        Dat ic so spade hebbe begonnen
        Dat is mi met goeder herten leet
      
    
  