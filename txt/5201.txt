
    
      
        Wilt met ons druck oorbooren
        Ghy menschen cleyn ende groot,
        Siet hoe dat nu gaet verlooren
        Antwerpen die Stadt minioot,
        Die Cooplieden kermen seere,
        Sy maken also grooten gheclach
        Die neeringhe hadden sy gheerne weere,
        Maer my dunckt dat het niet wesen mach.
      
      
        Men hoort nu tAntwerpen wel beclaghen,
        Dat sy oyt maecten soo grooten gherucht,
        Al soomen int Jaer van lxvi. hoorde ghewaghen
        Doen de Prins is van daer ghevlucht,
        Met soo menighen Burgher ghepresen,
        Die hem volchden met wijf en kint,
        Dat moest wel een bitter scheyden wesen,
        Want elck scheyde van synen vrint.
      
      
        Waer hoordemen oyt yemant spreken,
        Dat een Stadt alsoo lustich stont,
        Daer de Coopmanschap gheheel is ghesweken
        En veracht tot inden gront,
        Daer elck Minnaer triumpheerde,
        Om sijn lief te behaghen siet,
        De Coopmanschap die daer floreerde,
        Maer nu sitten wy int verdriet.
      
      
        Al quam de vlote uut Spaengien,
        Oft oock uut Enghelant,
        Uut Oostlandt oft uut Almaengien,
        Oft uut Vranckrijck seer plaeysant,
        Ten mocht haer niet mishanden
        Wat goet datmen ons toe brocht,
        Al quamt uut den Heydensche Landen,
        Twert tAntwerpen al vercocht.
      
      
        Al sijn wy tAntwerpen heel druckich
        En vande Coopluy seer versmaet,
        Ick seg, hy is heel wel ongheluckich,
        Die daer nemmermeer troost ontfaet:
        Wy hopen den tijt sal comen,
        Dat de Comenschap beteren sal aen elcken cant,
        Tsal die van Deventer oock seer vromen,
        Met die van Maestricht seer plaeysant.
      
      
        In Vlaendren hoortmen nu oock seer claghen,
        Binnen Ghendt, en Brugghe, des seker sijt,
        Hoe dat sy van daghe tot daghen
        Haer Neeringhe oock werden quijt,
        En de Cooplien van Amsterdam ghepresen,
        Met die van Tshertoghenbosch bekant,
        Sy moeten al met Antwerpen treurich wesen,
        Want de Neeringhe is heel uut het Lant.
      
      
        Den Ambachtsman die mach nu wel sorghen,
        Want hy leeft in groot verdriet,
        Wat hy gaet leenen oft borghen,
        Betalen en can hy niet:
        Daerom trecken sy nu met hoopen
        Na Bremen oft na Wesel goet,
        Na de meeste Neeringhe dat sy loopen,
        Daer crijcht den Ambachtsman wederom moet.
      
      
        Waer nu eens de Oostersche Zee ontsloten,
        Dat de Coopman mocht comen gaen,
        En dat de Enghelsche Schepen mochten vloten,
        Soo waer onsen druck al ghedaen,
        Dan souden ons comen versoecken
        Die Cooplieden hier ende daer,
        Uut alle Steden ende hoecken,
        Souden sy comen verre ende naer:
      
      
        Oorlof ghy Oostersche Steden al ghemeene
        Daer de Comenschap nu is vergaert,
        Al blyve ick Antwerpen in weene,
        Siet dat ghy de Neeringhe beter bewaert:
        Want men canse wel misbruycken,
        Die neemt Spieghel aen mijn,
        Want ick moet swyghen en duycken,
        Alst God belieft salt anders sijn.
      
    
  