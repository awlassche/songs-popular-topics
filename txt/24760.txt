
    
      
        Het soude een scamel mersenier
        Coopmansceipe leren
        Hi hiet annin tutebier
        Hi conste hem wel gheneren
        Daer hi sinen canis drouch
        Een joncfrauwe riepen ende soe louch
        Comt hier na goet meerseman
        Naelden spellen trompen bellen
        Ic wil mijn merse hier neder stellen
        Laet zien of ic vercopen can
      
      
        Als hi de scone vrauwe anesach
        Hi sprac ic wil mijn merse ontslaen
        Ic hebbe ghetsantert al den dach
        In hebbe ene mite niet ontfaen
        Sinen canis hi ontslouch
        Joncfrauwe nu souct al u ghevouch
        Want ic u wel der baten jan
        Naelden spellen trompen bellen
        Ic wil mijn merse hier neder stellen
        Laet zien of ic vercopen can
      
      
        Merseman seidse lieve gheselle
        Ic hebbe een cleine cokerkijn
        In vinde hier in no naelde no spelle
        Die wel voughen soude daer in
        Hier sijn grote ende daer toe cleine
        Maer ic ne vinde niet dat ic meine
        Joncfrauwe wat spellen wildi dan
        Naelden spellen trompen bellen
        Ic wil mijn merse hier neder stellen
        Laet zien of ic vercopen can
      
      
        Joncfrauwe ic hebbe een spellekijn
        Dan es niet aldus cleine
        Cnape wel moeti comen sijn
        Ghi weit wel wat ic meine
        Wildi de spelle vercopen niet
        So leensce mi of ghijt ghebiet
        Ic salt u lone bi sinte jan
        Naelden spellen trompen bellen
        Ic wil mijn merse hier neder stellen
        Laet zien of ic vercopen can
      
      
        Hi nam de joncfrauwe bi der hant
        Si gingen onder hem beiden
        De spelle dat zoe te pointe vant
        Soene wilder niet of sceiden
        Cnape hout mi dit spellekijn
        Het sal u wel vergouden zijn
        Want beter spelle ic nie ghewan
        Naelden spellen trompen bellen
        Ic wil mijn merse hier neder stellen
        Laet zien of ic vercopen can
      
    
  