
    
      
        O sceyden, du crencste my die moet,
        Du beroefste my die sinnen!
        Hoe wee dat my dat scheyden doet,
        Nochtans wil ict beghinnen.
        Hoe wee dat my dat scheyden doet,
        Nochtans wil ict beghinnen.
      
      
        Sterven, du crencste my die moet.
        Du beroefste my die sinnen.
        Hoe wee dat my dat sterven doet,
        Nochtans wil ict beghinnen.
        Hoe wee dat my dat sterven doet,
        Nochtans wil ict beghinnen.
      
      
        Ghij sijt dat eenich een alleen,
        Dat ic heb uutvercoren,
        Daer ic die werelt om heb versmaet
        Ende al haer toebehoeren.
        Daer ic die werelt om heb versmaet
        Ende al haer toebehoeren.
      
      
        Och, lieflijc lief, mijn uutvercoren,
        Hoe sel ict nu beghinnen.
        Wilt my te sterven maken wijs
        Ende helpet my volbrenghen!
        Wilt my te sterven maken wijs
        Ende helpet my volbrenghen!
      
      
        Hoe ict beghin, tis teghenspoet,
        Waerom ic niet verbliden en mach.
        Sel ic dus derven dat groote goet
        Dat men mit sterven vercrighen mach?
        Sel ic dus derven dat groote goet
        Dat men mit sterven vercrighen mach?
      
      
        Die strijt is groot ende menichvout:
        Het dunct my sijn onmoeghelijc
        Dat ic ten eynde comen soude,
        Ist dat ghi my in den strijde beswijct.
        Dat ic ten eynde comen soude,
        Ist dat ghi my in den strijde beswijct.
      
      
        Ic wils beghinnen mit vrien moet
        Ende gheven my ghevaen der minnen.
        Al sout my costen vleysche ende bloet
        Ende 't morch uut minen beenen.
        Al sout my costen vleysche ende bloet
        Ende 't morch uut minen beenen.
      
      
        Siet hoe vrolic sijn si nu,
        Die hier voermaels hebben gheleden.
        Si leden liever al der werelt druck
        Dan si dat minste loon ontbeerden.
        Si leden liever al der werelt druck
        Dan si dat minste loon ontbeerden.
      
      
        Als alle lijden coemt ten eyede
        Ende wi dan comen int hemelsche lant,
        Dan sellen wi verblijden mitten engelen
        Ende singhen den hemelschen nuyewen sanc.
        Dan sellen wi verblijden mitten engelen
        Ende singhen den hemelschen nuyewen sanc.
      
    
  