
    
      
        Et yn ys neyt al wege vastauent
        Der doet der kompt ende brenget den auent
        Ende bynt vns myt eyme so vasten bant
        Dat he ons trecket yn eyn ander lant
      
      
        Ouch eyn ys yt neit al wege mey
        Wyr moissen danssen an den rey
        Da vns dat meyen wyrt yntwant
        Ind syngen voirt na eyn ander lant
      
      
        Alwege yn mogen wyr hyr neit blyuen
        Der doet wylt vns van hynne dryuen
        Noch schyr morn off alrzo hant
        Got der weis yt wyr moessen yn eyn ander lant
      
      
        Wyr hoffen alle tzyt lange tzo leuen
        Ende begern dat yt vns gae euen
        Also bleuen wyr gerne an dussen kant
        Tzwair neyn wyr moessen yn eyn ander lant
      
      
        Wie scone wyr vns tzieren ofte weschen
        Wyr synt alle eyrst comen van eschen
        Dat eyrste pair volkes dat men vant
        De synt och vort yn eyn ander lant
      
      
        Och wat ys soessers dan dat leuen
        Wyr moissen steruen ynd allet begheuen
        Der doet der kumpt sunder wedder stant
        Ende sleyft vns yn eyn ander lant
      
      
        Ich wach ych brech yc heue yc krude
        Vmb goet dat ys doch ander lude
        Yt was oucg hyr do yck yt vant
        Ich laissent hyr ende varen eyn ander lant
      
      
        Ich gaen hyr scheren ynde scorgen
        Vmb goet off ych mych solde erworgen
        Got en hait mych daer vmb neyt heyr gesant
        Want naket inde bloet varen ych yn eyn ander lant
      
      
        Ich solde hyr got tzo allen tzyden
        Louen dancken ind benediden
        Dat were myn schult myn mure myn want
        Voir sathanas in dat ander lant
      
      
        Her gijr her gyr wat moecht yr krigen
        It mois doch allet hyr blyuen lyggen
        Myt vns moest yr vnder den sant
        Ind varen hyn yn eyn ander lant
      
      
        Niemantz goet off eere to nemen
        Vrunt des salstu dych yntwennen
        De dat daden de woerden geschant
        Al hyr ynd ouch yn dat ander lant
      
      
        Wair ys karl hector myt allexander
        Julius artes ynd mannych ander
        Rytter knecht inde amnnych scharyant
        War ander dan yn eyn ander lant
      
      
        Pais keyser hertzogen ynd greuen
        Geistlich werentlich nichten ind neuen
        Dysser ys mannyger oer gesant
        Sunder wedder keren yn eyn ander lant
      
      
        Were enych keyser van rome
        So wert so edel ynd so schone
        Als eyn karbunkel off dyemant
        Hie mois dan noch yn eyn ander lant
      
      
        Profficialen yr aduocaten
        Rychter sceffen altzo malen
        Ir bleuet gerne hijr hed yr hant
        Auer neyn yr moest yn eyn ander lant
      
      
        Al synt wyr hyr vngelyck van iaren
        It ys myslych van my van hynenvaren
        Alt ionck starch off wal bewant
        Wyr moessen al yn dat ander lant
      
      
        Der dach der mach tzom auende kamen
        Yt sy tzo schaden off tzo vromen
        Na dem leuen kompt der doet gerant
        In driuet vns yn eyn ander lant
      
      
        As wyr synt doet wyr magen krygen
        Eyn alt lachen da wyr yn lygen
        Off eyn boisse kyste sunder gewant
        Dus varen ye arm yn eyn ander lant
      
      
        Och wat geselschaff vynden wy dair
        Kraden slangen wormen voirwair
        Eyn kalt graff ys vnse bedde altzo hant
        Aldus sent men vns eyn ander lant
      
      
        Wy werden alle naket gebaeren
        Geyn eygen goet yn haynt wyr tzwaren
        Dn vnse siele de ys eyn vnder pant
        Ir wercke vynt sy yn eyn ander lant
      
      
        So wat der lycham haet mysdaen
        De seile yn mach des neit yntgaen
        Se moys lyden pynen off den brant
        Hyr nae al yn dat ander lant
      
      
        Och lieue mynsche verstant wal dat
        Wyr yn wyssen hyr geyn blyuende stat
        Stunde alle de werlt an vns bewant
        Wyr moessen tzom lesten yn eyn ander lant
      
      
        Got hait vns vnse tzyt gegeuen
        Dair wy neyt mogen ouer leuen
        Al synt wyr nu starck tzo hant
        Doch moissen wy balden yndert ander lant
      
      
        Vns yn hylfet kruyt noch wyn
        Wyr moissen smachen des dodes pijn
        Daer lucifer eirst deb vont aff vant
        Der moist he sceyden van den hilligen lant
      
      
        Intgayn den doet eyn ys geyn raet
        Dan wal tzo doen ynde laissen dat quait
        Der doet yn wylt borge noch pant
        Wyr moissen vmmer yn eyn ander lant
      
      
        Dat beste dat ych mych kan versynnen
        Dat ys got vorten ynd altzijt mynnen
        Dat sal syn vnser sielen gewant
        So varen wyr sycher yn dat ander lant
      
      
        Als wy werden alt kranck ynde vns krummen
        So were yt tzyt dat wyr besegen vmme
        Als vns vntfellet der lecker tzant
        So wyllen wyr balde yn eyn ander lant
      
      
        Geduldicheyt were rechte boesse
        Tzo lyden wat men lyden moesse
        As der doet brycht des leuens bant
        Vnde voert vns yn eyn ander lant
      
      
        Och got wie sal vnse leytz man syn
        Wyr yn wyssen neit dan vnse pyn
        Der wech ys veer ynd vnbekant
        Daer wyr hynne varen yn eyn ander lant
      
      
        Och lieue vrunt bedencke den grunt
        We snel we kortz de doet tzerstunt
        Nympt den mynchen van dyssen bant
        Ind voert yn hen yn eyn ander lant
      
      
        Na dem as men bescreuen vynt
        So ys vnse leuen als eyn wynt
        De der flueget ouer den sant
        So snel varen wyr yn eyn ander lant
      
      
        Och dat ych ye wart gebaeren
        Dat ych myne ionge tzyt hayn verloeren
        Doch here myn siele setze ych yn dyn hant
        As ych sal varen yn dat ander lant
      
      
        Wyr wyllen vmmer des besten hoffen
        Die goitz genaide steyt altzyt offen
        We wal vns got hait heer gesant
        Doch moissen wyr yn eyn ander lant
      
      
        Bydden wyr marien de ioncfrau fyn
        Dat sy vnse troesterynne wyl syn
        Ind blyuen doch vmmer vnse vurstant
        As wyr varen yn dat ander lant
      
      
        Vnse here ihesus der wyl vns geuen
        Int hemelrych syn ewych leuen
        Ind behoeden vns voir den boesen vyant
        Dat wy neyt inkomen yn dat helsche lant
      
      
        Dyt ys vys yn hayns neit me bescreuen
        Got de brenge vns yn dat ewyge leuen
        Dat wyr dair moissen werden bekant
        Myt alle hylligen yn dat hemelsche lant
      
    
  