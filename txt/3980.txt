
    
      
        Sijn vriendelijc oogen schinen
        Ghelijc die sonne claer
        Seer langhe van hem te sine
        Es mijnder herten te swaer
        Mocht ick hem eens aanscouwen
        En cussen sinen roden mont
        Had ick hem hier beneden
        Mijn herteken waer te vreden
        Nu bliuet altoos ghewont.
      
      
        Ick sach den hemel blincken
        Mijn hertken was verhuecht
        Woude hi eens op mi dincken
        Die suuerlike iuecht
        Mijn liden soude ic vergheten
        Binnen eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Al inden hooghen throone
        Daer schijnt den claren dach
        Daer is hi also schoone
        Die liefste die ick oyt sach
        Hi doet mi groot verlanghen
        In eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Die edele seraphinnen
        Die sijn van God verclaert
        Sij branden in Iesus minne
        Ghelijck den edelen aert
        Sij hebben claer bekinnen
        In eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Mijn alder liefste gheminde
        Hi is wel also rijck
        Sijn goet en heeft geen inde
        Men vant noyt sijns ghelijck
        Sijn minne is oueruloedich
        Si en heeft gheenen gront
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Een strael van Iesus minne
        Die heeft mijn siele doergaen
        Mijn herte ende mijn vijf sinnen
        Die hebben troost ontfaen
        Ick worde verlicht van binnen
        In eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Al in dat eewich leuen
        Eest wonderliken schoon
        Daer is mijn lief verheuen
        Al in den hoochsten throon.
        This hem al onderdanich
        In eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Al is hi hooghe gheseten
        Ick sal noch tot hem gaen
        Sijn deucht is onghemeten
        Hi en can niet wederstaen
        Ic hope hi sal mijns ontfermen
        In eender corter stont
        Had ick hem hier beneden
        Mijn hertken waer te vreden
        Nu bliue ick altoos ghewont.
      
      
        Conde ic mi wel bekinnen
        Het soude dan worden goet
        So mocht ick Iesum minnen
        Ende maken goeden moet
        So soude hi weder comen
        In eender corter stont
        Had ick hem hier beneden
        Mijn hertken waer te vreden
        Nu bliuet altoes ghewont
      
    
  