
    
      
        Nu laet ons allen Gode louen
        Den oppersten coninc van hier bouen
        Dies niet en doet hy is verschouen
        
          quotidie
        
        Hy is van eender maghet gheboren
        Rex glorie.
      
      
        Van bouen quam hi hier te voren
        Om van eender maghet te wesen gheboren
        Waer hy niet ghecomen wi waren verloren
        
          quotidie
        
        Hy is van eender maghet gheboren
        Rex glorie.
      
      
        Dit edel kint is ons gheboren
        Van eender maget duyt hadde vercoren
        Mids desen soe bleef die duyuel verloren
        
          quotidie
        
        Hy is van eender maghet gheboren
        Rex glorie.
      
      
        Int huys al daer dat kint in lach
        Daer wast seer cout nacht ende dach
        Daer om so weendet ende riep o wach
        
          quotidie
        
        Hy is van eender maghet gheboren
        Rex glorie.
      
      
        In die cribbe was hi gheleyt
        Een God inder drieuuldicheyt
        Die osse ende ezel aenbadent ghereyt
        
          quotidie
        
        Hy is van eender maghet gheboren
        Rex glorie.
      
      
        Wt orienten al sonder saghen
        So quamen binnen. xiiij. dagen
        Drie coningen die tkint verbaren sagen
        
          quotidie
        
        Hy is van eender maghet gheboren
        Rex glorie.
      
      
        Als si gegangen hadden verre
        Doen sagen si waer een sterre
        Hen wijsde den wech dair Ihesus in lach
        
          quotidie
        
        Hy is van eender maghet gheboren
        Rex glorie.
      
      
        Als sij dat kint metten oogen aensaghen
        So waren sij blide / hoort wat sij daden
        Sij offerden hem myrrhe ende daer toe gout
        
          quotidie
        
        Hy is van eender maghet gheboren
        Rex glorie.
      
      
        Si namen oerlof om wederkeeren
        Si ghingen thuys met groter eeren
        Eenen anderen wech moesten sij keeren
        
          quotidie
        
        Hy is van eender maghet gheboren
        Rex glorie.
      
      
        Van Bethleem was dat kint gheulucht
        In Egipten / want men hadde ducht
        Dat Herodes soude dooden die vrucht.
        
          quotidie
        
        Hy is van eender maghet gheboren
        Rex glorie.
      
      
        Dat Adam inden appel beet
        Dat mocht ons alle wesen leet
        Mids desen so dreef ons die duuel int leet
        
          quotidie
        
        Hy is van eender maghet gheboren
        Rex glorie.
      
      
        Van deser pinen loste ons dat kint
        Dat en willen wij weten niet een twint.
        Daerom sterf hi die edel coninc
        
          quotidie
        
        Hy is van eender maghet gheboren
        Rex glorie.
      
      
        Die valsche verrader Iudas
        Vercochte sinen meester opten woonsdach
        Daer omme seg ick hi dwaes was.
        
          quotidie
        
        Hy is van eender maghet gheboren
        Rex glorie.
      
      
        Iudas die verrader fel
        Gaf den ioden een teeken wel
        Dyen ick cusse ende nyemant el
        
          quotidie
        
        Hy is van eender maghet gheboren
        Rex glorie.
      
      
        Te metten tijt was hy ghevuaen
        Sijn iongers sijn hem al af ghegaen
        Voer Pylatus was hy ghedaen
        
          quotidie
        
        Hy is van eender maghet gheboren
        Rex glorie.
      
      
        Op sijn schoudere moeste hy draghen
        Een cruyce van so swaren waghen
        Te Caluarien gaf hi sijn claghen
        
          quotidie
        
        Hy is van eender maghet gheboren
        Rex glorie.
      
      
        Ter sester vren ghinghen sij hem hangen
        Tusscen twe dieuen met grooter scanden.
        Sij gauen hem drincken azijn ghemengt
        
          quotidie
        
        Hy is van eender maghet gheboren
        Rex glorie.
      
      
        Te noene stac hem in sijn side
        Longinus / dies was hi soe blide
        Wanthi wert siende te dyen tide
        
          quotidie
        
        Hy is van eender maghet gheboren
        Rex glorie.
      
      
        Te vesper tijde nae minen waen
        Was hi van den cruyce ghedaen
        Te compleeten groeuen sij hem saen
        
          quotidie
        
        Hy is van eender maghet gheboren
        Rex glorie.
      
      
        Nu laet ons alle vriendelijck
        Bidden Iesum van hemelrijck
        Dat hi ons allen deyle sijn rijc
        Sine fine
        Hi is van eender maget gheboren
        Rex glorie.
      
    
  