
    
      
        HEer Iesus voer ter sielen
        En die goedertieren weert
        Daer vant hi sijn gheminde
        Van rouwe seer verteert.
      
      
        O dochter lieue dochter
        Wat is v ghesciet
        Ende ick om uwen wille
        Mi seluen cruycen liet.
      
      
        O vader ic mach wel weenen
        Ende beyde mijn handen slaen
        Maer dat ic minen edelen tijt
        Verloren hebbe saen.
      
      
        O dochter lieue dochter
        Laet v dat wesen leet
        Alle mijn grote ghenadicheyt
        Die sal v sijn bereet
      
      
        Coemt van libvaen mijn duue
        Coemt hier ghi wort ghecroont
        Wilt ghi v tot mi voeghen
        Ghi wort van mi gheloont
      
      
        Die coninc van Ierusalem
        Is sijnder bruyt ghetrouwe
        Si heeft den paeys ghemaect met hem
        Die waerde suyuer vrouwe
      
      
        Hi sant een bode van groter virtuyt
        Tot eenre schoonder bloemen
        Hi bracht der maget een groote saluyt
        Dat was onser alder vromen.
      
      
        Die bode daelde neder onuersaecht
        Al totter waerder reyne
        Hi seyde God groet v suyuer maecht
        Vol gratien sijt ghi alleyne
      
      
        Die maghet wert swaer in haer ghedochte
        Ende si en sprac niet een enckel woert
        Ende si peysde wat dit bedieden mochte
        Die groete en hadde si noyt ghehoort.
      
      
        Die engel sprac der maget toe
        En ontsiet v niet reyn edel vat
        Het is des heeren wil alsoe.
        Ende ghi sult worden sconinx stat
      
      
        Die opperste heer sal in v dalen
        O weerde suuer lelie fijin
        Hi salt ransoen alleen betalen
        Met sijn groote bitter pijn
      
      
        Die maecht antwoerde ootmoedelijck
        Si was bescaemt in haren sin
        Dat mi ontbiet die coninck rijck
        Daer consentere ic blidelijc in.
      
      
        Die engel doe van dare schiet
        Die weerde maecht bleef sonder vare
        Haer herteken dat bleef sonder verdreit
        Tuycht ons scrifture openbare.
      
    
  