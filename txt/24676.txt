
    
      
        O gi, die nu ter tiden lijdt,
        Mit recht so moech di sijn verblijt
        Opdat gi ymmer lijdsaem sijt,
        Want gi selt corts groot loen ontfaen.
        En hebt daer ghenen twifel aen.
      
      
        Na mijn verstaen, als Jhesus seyt:
        'Die liden mit verduldicheyt,
        Die ewich croen is hem bereyt
        End grote vruechd in hemmelrijc.
        Wel u, die lijt verduldelijc.'
      
      
        Och heer, o God, hoe wel hi staet,
        Die eyghen wille afterlaet
        En mynt om God die hem doet quaet.
        Waerlic, dees is Goots lieve soen.
        15 Sijn loen sel groot sijn in den throen.
      
      
        Och heer, dat teyken is so goet
        So wie men dicwil onrecht doet
        End daer op denct mit groot oetmoet
        Mijn sonden hebbent wel verdient,
        Ic danc den heer diet my verleent.
      
      
        Wye so altijt sijn onrecht keert
        End anders ghene wraack begheert,
        Waerlic die is seer wel gheleert
        Om borgher tsijn in hemmelrijc,
        Want hi strijt wel end vroemelijc.
      
      
        Die nymmermeer en heeft verdriet,
        Mer altijt sine wille siet,
        Ic vrees dat teyken quaet bediet.
        Want wye vruechd boven sel ontfaen,
        Die wort mit liden dic bevaen.
      
      
        Dus laet ons liden nijt versmaen.
        Tis ons so goet, kond wijt verstaen.
        Want tdoet den gheest tot Gode gaen
        Opdat men lijt verduldelijc,
        Want anders heb ic onghelijc.
      
      
        Laet ons mit liden sijn content,
        Want als ons Jhesus dat toeseynt,
        So hebwi scone testament,
        Dat hi sijn lieve moeder liet,
        Doe hi van haer ant cruys versciet.
      
      
        Dat testament is ymmer scoen,
        Dat ons verdienen doet die croen
        End ewich vruechde in den throen.
        End want dat druc end liden doet,
        Hier so sijn sy scoen end goet.
      
      
        Mer lacy, wi sijn dic verblint.
        Wanneer ons druc of liden vijnt,
        Ons dunct dat god ons nijt en mynt.
        Ey, waer wijs vroet, ten is so niet,
        Want wie god mynt, heeft dic verdriet.
      
      
        Het is alsmen bescreven vijnt
        So wie dat God, ons vader, mynt,
        Castijt hi als sijn lieve kijnt
        Mit druc, mit liden dicwil zeer.
        Hier om in liden dancten heer.
      
      
        Wat hier van liden is gheseyt,
        Dat is bescloten ende leyt
        In willighe oetmoedicheyt,
        Want hemmelrijc is onbereyt
        Bedwanc mit onverduldicheit.
      
      
        Hierom so laet ons trouwelijc
        Aenroepen God van hemmelrijc
        End bidden hem oetmoedelijc
        Dat hi ons liden laet hier neer,
        Verduldelic tot sijnre eer.
      
      
        O Jhesu, uutvercoren heer,
        Wi bidden, ist u wil end eer,
        Dat ghi ons liden laet hier neer
        Verduldelic, soet u behaecht,
        End daerna haelt ons onversaecht.
      
    
  