
    
      
        Wij rusten van den zwaren dag
        In 't bloesem-sneeuwend lommer,
        Het hoofd omhoog, in 't oog een lach,
        De geest bevrijd van kommer;
        Want Arbeid is des levens lust,
        En ô, hoe heerlijk smaakt dan Rust!
      
      
        Och! kruipt er somtijds in uw hart
        Een ditje, of wel een datje...
        Getroost aan 't Werk - en alle smart
        En alle leed vergat-je;
        En hoe ze wáakten: - de avondrust
        Die heeft hen straks in slaap gesust.
      
      
        Wat zijt gij, zware levensdag,
        Dan tobben, slaven, zwoegen?
        Doch, daar 't niet anders wezen mag,
        Wil ik mij gaarne voegen:
        Eens toch - wacht alle Moêden rust,
        Aan die gestarnde hemelkust.
      
    
  