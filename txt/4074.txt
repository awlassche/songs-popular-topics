
    
      
        WAer is die dochter van syon
        Ick soudese blide maken
        Ic soude haer een boetscap doen
        Van alsoe hooghen saken.
      
      
        Doemen die werlt al bescreef
        Doe ghinc die maghet sware
        Te Bethleem daer si doen bleef
        Ende ghenas haers kints aldare.
      
      
        Een ghelas al schijntter doer
        Ten breect niet vander sonnen
        Dus heeft die maget na en voer
        Ioncfrou een kint ghewonnen
      
      
        Een duysternis is ons verclaert
        Een licht is ons verresen
        Een maget heeft een kint gebaert
        Dat dunct mi wonder wesen
      
      
        Nu is hi teeder ende cranck
        Een maghet sal hem voeden
        Wij mogen hem wel weten danck
        Van sijnder groter armoeden.
      
      
        Hi toont sijn goedertierenheyt
        Wilen was hi verbolghen
        Hi drijft so groten ootmoedicheyt
        Wij en connen hem niet gheuolgen
      
      
        Maria nam hem op haren scoot
        Si custe hem aen sinen monde
        Die minne had si also groot
        Tot hem in allen stonde.
      
      
        O heere lof moet v altijt sijn
        Wilt ons dan gheleyden
        Met die weerde moeder dijn
        Als wij van hier al sceyden
      
    
  