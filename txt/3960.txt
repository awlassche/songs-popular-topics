
    
      
        IC wil mi gaen vermeyden
        Verhueghen minen moet
        So mocht ick mi verbliden
        Al in dat hoochste goet
        Daer yst al in beuanghen
        Dat mi verbliden mach
        Aen hem so wil ick hanghen
        Ghestadelijck sonder verdrach
      
      
        Wanneer dat ic aenscouwe
        Die dinghen in deser tijt
        So mach mi dan wel rouwen
        Dat ick mi daer hebbe verblijt
        Al in die creatueren
        Die hier beneden sijn
        Want si altoos berueren
        Den vrede des herten mijn
      
      
        Nu wil ick Gode verkiesen
        Ende minnen bouen al
        En mi seluen in hem verliesen
        Dien ick ghebruycken sal
        Dat gheuoelen sijnre minnen
        In mi sonder verdriet
        Het gaet bouen alle sinnen
        Men cant vertellen niet
      
      
        Niet meer en wil ick dencken
        Op deser werelt eere
        Want si heeft in haer wencken
        So menighe valsche leere
        Daer si mede wil bedrieghen
        Haer dienaers al ghemeyne
        Maer die tot God wil vlieghen
        Die bliue int herte reyne.
      
      
        So wie aen God wil cleuen
        Die is met hem een gheest
        Hi wort daer op verheuen
        Al inder hoochster feest
        Daer die fonteynen vloeyen
        Der eewigher salicheyt
        Die vruchten daer altijt bloeyen
        Also ons die scrifture seyt
      
      
        Die hem wil voeghen te leuen
        Al inder waerheyt vry
        Moet in God ghetogen wesen
        Ende gheen dinck minnen daer bi
        Bouen alle dinghen
        Die dese werelt bemint
        Moet hi sijn nature bedwingen
        Dat is mi wel bekint
      
      
        De ghene die haer weeren
        Van deser werelt lust.
        Ende God minnen leeren
        Ghebruyken altoos die rust
        Wanneer dat si gheraken
        Dat vier der minnen gloet
        En si scouwen / en si smaken
        Want die heere is so soet.
      
      
        Mocht mi dat ghebueren
        So leefde ick sonder vaer
        God gheue mi sonder trueren
        Sijn edel minne claer.
        Op dat ick mach ghenieten
        Gods ghenade puere
        Altoos sonder verdrieten
        In gheeste ende in natuere.
      
      
        In God so wil ick hopen
        Want hi heeft mi verlost
        Sijn gracie staet altijt open
        Daer hi die sine mede vertroost.
        Die weenen ende screyen
        Om haren verloren tijt
        Ende haer herte bereyen
        Tot alder vruechden wijt.
      
      
        Aldus moet ick mi timmen.
        Ende altijt wederstaen
        Mijn onghestoruen sinnen
        Ende houden onderdaen
        Ende aldat ic wil begheeren
        Dat is der natueren doot
        Want si soude mi gaerne leeren
        Te beleuen die waerheyt bloot.
      
      
        Och mocht in mi becliuen
        Die waerheyt die mi beruert
        Dat goddelijck voortdriuen
        So waer mijn siele ghepuert
        Mocht ick ghenade verweruen
        Die bouen natuere gaet
        Ende mijns selfs te gronde steruen
        Al inder minnen daet
      
      
        Nu wil ick in alle stonden
        Dienen die suyer iuecht
        Maria / si heeft gheuonden
        Daer wi mede sijn verhuecht
        Dat Adam hadde verloren
        Langhe tijt sonder waen
        Dat heeft die wtuercoren
        Ons weder al gheuaen.
      
      
        Den vyant heeft si bedwongen
        Die edel bloeme des ghewelts
        Ghelijc die enghelen songhen
        Gloria in excelsis
        Dat is na ons bedieden
        Bliscappe sonder pijn
        Ende vrede allen lieden
        Die van goeden wille sijn.
      
      
        Maria wilt onser ontfermen
        Doer dat groot ghetal
        Des auonts ende des morgens
        In dit allendighe dal
        Cranck ende allendich
        In allen duechden cout
        Die viant is behendich
        Ende bedriechlijck menichfout.
      
      
        Heere God wilt ons verwecken
        Tot allen duechden snel
        Ende onse sielen schicken
        In uwer vruechden spel.
        Dat wij v godlijck beelde
        Aenscouwen moghen ende sien
        Al in die eewighe weelde
        Amen dat moet gheschien.
      
    
  