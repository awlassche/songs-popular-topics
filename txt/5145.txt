
    
      
        Coemt al ghy Geuskens hier ontrent,
        En laet ons singen pertinent
        En met vreucht jubileren:
        Van Bergh in Henegouwen hoort
        Singen wy nu met blijdt accoort,
        Om vreucht nu gaen vermeren:
        Twaelf Hooflinghen Coopmansche wijs
        Trocken daer in, hoort mijn avijs,
        Tsavonts in haer Logijsen,
        Haer Sinckroers leyden sy van haer
        En spraken met den Weert aldaer,
        Sy moesten vroech op rijsen.
      
      
        Segt ons doch nu, heer Weert seer coen
        Wat ure men smorgens gaet op doen
        De Poort van deser Stede:
        Twee Waghens met Wijnen seer goet,
        Sullen daer staen, na mijn ghemoet
        Voor die Poort al ghereede:
        Voor den opganck der Sonnen claer,
        Wild ick wel datmen mocht voorwaer
        De Poort vroegher op sluyten,
        Eer de cracht des Sons haer beschijnt,
        Op datse niet gantslick verdwijnt
        Mochte comen van buyten.
      
      
        Die Weert antwoord in corter stont,
        Meynde dat hy Wijncoopers vont,
        Smorghens ontrent vier uren
        De Poortier gaet, ende ontsluyt
        Die Poorten, als de Clocke luydt,
        Sonder eenich ghetrueren:
        Wilt ghy dat hy vroegher op stoet,
        Een gheschenck gheeft uut uwen goet,
        Hy sal hem laten vinden,
        En sal u Wijnen excellent
        Inlaten, seer by u bekent,,
        So goet als eenre kinde.
      
      
        Smorgens vroech zijn sy al ontwaect,
        En by de Poort vlijtlick ghenaect,
        Een geschenck sy hem schencten:
        Die Poort worde daer op ghedaen,
        Met eenre Sinckroer wel ghelaen,
        Daer sy hem mede krencten:
        De Sleutelen al van de Poort
        Namense hem af, gaet singt het voort,
        En sy die wel bewaerden
        Graef Lodewijck met veertich Man,
        Kennis hebbende, reedt hy an,
        Wel toegherust met swaerden.
      
      
        Graef Lodewijck cloeck int verstant,
        Een wijsen Vorst, end oock vaelliant,
        Quam daer in met zijn knapen:
        De straten heeft hy soo beset,
        Niemant en heeft daer op ghelet,
        So dat hy haer ginck drapen:
        Rennende door de gantsche Stadt,
        End wie buyten der Deuren tradt,
        Een loot ginck hy haer gheven:
        Vrijheyt (riep hy) is u ghegunst,
        Was dat niet een aerdighe kunst
        Van sulcken Vorst bedreven?
      
      
        Van vier uren, end vijf, end meer,
        Van ses, end seven, hoort mijn leer,
        Rende hy door de strate:
        De Prince van Orangien bout,
        Met een ghedruys so coemt hy stout,
        Riep hy, coemt u te bate:
        Vrijheyt vrijheyt sal met u zijn,
        Ghy wort verlost op dit termijn,
        Den thienden Penninck clachtich
        Wil hy af keeren nu ter tijt,
        En bevrijen u in dit crijt,
        Van sConincx weghen machtich.
      
      
        Dat maecten een so groot gheschal
        Recht of daer was een groot ghetal
        Van Ruyters ende Paerden:
        Wie zijn deur op deed ende glas,
        Daer schoten sy een loot in ras,
        So dat sy haer vervaerden:
        Vijf uren lanck reden sy seer,
        Gheen ontset en quam daer noch meer,
        Den Graef ghinck uut rijden,
        Naer tBosch, daer sy waren verdwaelt,
        Graef Loodwijck keerde weer ongefaelt,
        Om dander te verblijden.
      
      
        Vijf hondert Ruyters jent en reyn,
        Comen daer heen springhen certeyn,
        Met een Hakenschut achter:
        Sy renden met vlieghende macht
        Al na die Stadt, hebt hier op acht,
        Om tontsetten den Wachter:
        Ghevloghen zijn sy door en weer,
        Wat seltsaem Wonder gaf de Heer,
        Het Raedthuys sy aenvingen,
        En stelden haer in een Slachoort,
        En mochtent hebben al vermoort,
        Maer ghinghen hen bedwinghen.
      
      
        Gods wonder werck wort hier verclaert
        Door dEdele Grave wel vermaert
        Met veertich Ruyters vloghen,
        En renden soo die straten door,
        Dat niemant dorste comen voor,
        Want sy waren bedroghen:
        Men vont aldaer des Alfs gheschat,
        Sijn leren, Schuyten, ist niet wat?
        Sijn Brugghen oock daer neven:
        Oock Noortcarmens vergaerde ghelt
        Worde daer oock al onghetelt
        Den Ruyters om ghegheven.
      
      
        De Bisschops Staven, Mijters mee,
        Vantmen oock aldaer ontrent ree,
        Melis huysen by hoopen
        Uut gout ende silver wel ghemaeckt.
        Kelcken en Pullen wel geraect,
        Daer sachmen Papen loopen:
        Arcken van gout en silver fray,
        Sijn daer gebrocht al in de May,
        Met Cruycifixen mede,
        En Mariens Beelden meer met
        Anderen oock aldaer int net,
        Van silver groot en breede.
      
      
        Hierom O Godt, u Moghentheyt
        Wort ons vertoont in een claerheyt,
        In aller menschen ooghen:
        Ghelovet zijt ghy taller stont,
        Dat wy u reyn van hertsen gront
        Loven en prijsen moghen:
        Ghy zijt alleyn victorieus,
        Waghen noch Ros en helpt den Geus,
        Noch can niet uut gaen rechten:
        Maer ghy hebt ons Vyant seer snel,
        Gestouwet als den Pharo fel,
        Die niet dan moorden plechten.
      
      
        Prince dit is ons aenghedient
        Van eenen goeden vromen Vrient
        Vanden Graef afghesonden,
        Aen zijn Broeder Oraengie fier,
        Die vertrocken is al van hier,
        En was hier niet ghebonden:
        Neemt dit hen op  in danckbaerheyt,
        Hier in hebt ghy nu alle bescheyt,
        En gatet overlegghen:
        De Heer heeft tRadt al omghewent,
        Hy treedt met ons nu inden Tent:
        Meer can ick nu niet segghen.
      
    
  