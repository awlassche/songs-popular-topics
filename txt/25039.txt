
    
      
        Menech creature es blide,
        Die onthier in sorgen was.
        Dats natuerlic jegen den tide;
        Doch hout mi minne in enen pas.
        Si doet mi, dat ic verswine.
        Genade, cuusche werde fine!
        Om u pensic dach ende nacht.
        Mi esset droeve van haer te sine:
        Nochtan lide ic bi haer pine;
        Dat doet rechter minnen cracht.
      
      
        Menech hout van minnen tale,
        Dien noch niet dwanc der minnen bant;
        Ic woude, dat mens cande wale,
        So werde goede minne niet gescant.
        En es cleric, leke no begine,
        Si toene buten lieve te sine,
        Dies doch in therte niet en acht.
        Mi esset droeve van haer te sine:
        Nochtan lide ic bi haer pine;
        Dat doet rechter minnen cracht.
      
      
        Haddic die cuere van allen vrouwen,
        Sone wandelde doch niet dat herte mijn.
        So sere minne ic ene met trouwen,
        Dat ic haer onderdaen moet sijn.
        Tusscen der Mase ende den Rine
        Es gene scoenre dan die mine;
        Si leit vaste in mire gedacht.
        Mi esset droeve van haer te sine:
        Nochtan lide ic bi haer pine;
        Dat doet rechter minnen cracht.
      
    
  