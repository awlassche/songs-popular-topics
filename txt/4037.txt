
    
      
        Alle mijn gepeys doet mi so wee
        Wien sal ick clagen mijn verdriet
        Die sonde en wilt van mi niet scheen
        Ay lacy wat is mi ghesciet
        Al pooge icker om this al om niet
        Si is altijt in minen ooghen
        Dus moet ick singen die druckelijc liet
        Och sonde ghi doet mi dooghen.
      
      
        Wie sal mi gheuen een troostelijck woort
        Oft waer sal ic henen gaen
        In menschen is nu gheen confoort.
        Ter noot sijn si mi af ghegaen
        Het cost mijnder herten soe menigen traen
        Dat vleesch doet mi seer schoon verstaen.
        Mer ic vinde mi aldus bedrogen
        Want ick vint nu al gheloghen.
      
      
        Een weynich een ende dat alleen
        Eest dat mi noch hopen doet
        Dat pure woert ende anders gheen
        Dat verhuecht mi sin ende moet.
        Het vloeyt al wter godheyt soet
        Het maect den mensch wel gemoet
        Het doet wech suchten en beuen.
        In steruen doetet leuen.
      
      
        Conde ic nu sceppen in dese vloet
        So mocht ic al ghenesen
        Dat nu is quaet soude sijn goet
        Dat soude ic vrolijc wesen
        Tis al om niet hoort dit bediet
        Want int gelooue niet en geschiet
        Ten baet gelachtert noch gepresen
        Het moet altijt sonde wesen
      
      
        Ghi sijt mijn God / ghi sijt mijn heeren
        Ghi sijt mijn troost / mijn toeuerlaet
        Van alle quaet moechdy mi keeren
        Ende ooc gheuen goeden raet
        Ghi sijt daer alle mijn hope aen staet
        V mogentheyt niet en vergaet
        Mijn lof / mijn prijs / ende ooc mijn eere
        Hoe wijs sijn si die dat wel leeren
      
      
        Ghi sijt die wech / ghi sijt dat leuen
        Ghi sijt die waerheyt bouen al
        Die vader heeft ons v ghegeuen
        Ghesonden in dit aertsche dal
        Ghi sighet die voer ons vechten sal
        Ghi sijt diet al versoenen sal
        Ende ons vercrigen goeden vrede
        Van al dat adam oyt misdede.
      
    
  