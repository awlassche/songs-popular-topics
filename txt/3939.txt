
    
      
        LAet staen toch v gheclach
        Ghi kerstenen fray van sinnen
        Laet trueren nacht ende dach
        Dat God niet hooren en mach
        Noch sijn woort met verdrach
        Als Cristus ons eerst aensach
        Bestraelde hi ons hert met minnen
      
      
        Daerom hoort hem naer
        Wilt ghi hem sijn gheleken
        Ghi siet die waerheyt daer
        Spreect vrolijck teghen haer
        Haren last en is niet swaer
        Maer licht om dragen voerwaer
        Want si doet alle last breken.
      
      
        Alle ons leet met sijn bloet
        Heeft hi willen bedwinghen
        Dat deede sijn gratie soet
        Die alle herten voet
        Met trouwe vol liefden goet
        Alle sijn bloet nam sinen vloet
        Het moste ten wonden wt springen.
      
      
        Die nacht viel ons te lanck
        Wi en conden niet langer ghedueren
        Wij laghen int bedwanck
        Des viants banden stranck
        In duysternissen cranck
        Wij wetens hem groten danc
        Die ons dlicht heeft laten gebueren
      
      
        Noch salt eens anders gaen
        Den tijt die sal noch keeren
        Dat wij worden beuaen
        Met blischap sonder traen
        Om Cristum dat minnelijc graen
        Laet ons alle druck versmaen
        Hi sal ons vruecht vermeeren
      
      
        Elck die dit liedeken sinct
        Mint Cristum tot allen tiden
        Die wter scalen drinct
        Die ons heer Iesus schinct
        Sijn liden ouerdinct
        Eer ghi in sijn rijck sprinct
        Certeyn ghi moet wat liden
      
    
  