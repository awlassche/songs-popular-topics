
    
      
        HOort hier na man ende wijf
        Die Marien dienaers sijt
        Gheeft haer op siel ende lijf
        Wildy van haer sijn beurijt
        Allen vrouwen bouen
        Moeten wij haer louen
        Bidt God dat hi den staet versta
        Lofweerdige schoone Maria
      
      
        O coninginne van hemelrijc
        Des sondaers alder beste vrient
        Noyt mensch en vant in v beswijc
        Die v met goeder herten dient
        In soe menigher stede
        Hier ende elders mede
        Repareert ghi der lieden scha
        Lofweerdighe schone Maria
      
      
        Eerweerdighe beelde miraculeus
        Het is wel recht datmen v eert
        Vrouwe der engelen gracieus
        Wie dat uwen dienst vermeert
        Wint voer een duechde schoone
        Iesum tot sinen loone
        Noyt moeders minne en ghinc ons soe na
        Lofweerdige schoone Maria
      
      
        Moeder der ontfermherticheden
        Fonteyne der ghenadicheyt
        Blinckende tempel Gods vol vreden
        Slot der maechden reynicheyt
        Aarons roede bloeyende
        Moyses doorne groeyende
        Arcke van Noe / suyuer la
        Lof edel minlicke Maria.
      
      
        Ghi sijt die godlicke berade
        Die des vaders gramscap heeft ghestilt
        Ghelijc Hester Assuero payde
        Dies Mardocheus sijn lijf behilt
        Wij waren alle verloren
        Maer dat kint van v gheboren
        Heeft ons verlost wten helscen qua
        Lof aldersuuerste maget Maria
      
      
        Dauids slingher van machte groot
        Daer Golias voren tonder bleef
        Ghi hebt den vyant ghebrocht ter doot
        Also den olifant het serpent verdreef
        Ghi loste volc ende landen
        Wt Holifernes handen
        Soe Iudith verloste Betulia
        Lof Christus lieue moeder Maria.
      
      
        Lya seuen kinderen baerde
        Ghi baerde een inder waerheyt.
        Het licht dat hemel ende aerde verclaerde
        Het lam der ontfermherticheyt
        Sybilla propheteerde
        Dat v God oerdineerde
        Dies sloech Octauianus ga
        Lof alder schoonste Maria
      
      
        Veel schoonder dan Noemi was
        Sydy Maria Gods moeder soet
        Ghelijc de sonne doerschijnt het ghelas
        Quam God in uwen onbesmetten moet
        Moeder ende maghet bleuen
        Dat hi ons sonder sneuen
        Van alle onse sonden dwa
        Lof Gods moeder Maria.
      
      
        O wise Sara / bidt Abraham
        Dat hi ons wil bewaren voort
        Al dat hier comen is / oft quam
        In hemelrijc bringhe daert behoort
        Dit liet van wiser leeren
        Ghemaect tot uwer eeren
        Tis recht datment in danck ontfa
        Lof alder goedertierenste Maria.
      
    
  