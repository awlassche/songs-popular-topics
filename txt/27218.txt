
    
      
        Reyn maecht ick moet v saluteren
        Deesen groet v schenckende
        Waer door myn vruecht noch sal vermeren
        Die andren syn krenckende
        Ick en acht geen clappers siet
        Die dit moogen lyden niet
        Trouw en goet / es tgemoet / twelck -moet<+sal> singhen
        Vuwen loff reyn maecht eerbaer
        Twesen soet / in my doet / vreucht ontspringhen
        In dit gulde nieuwe jaer
      
      
        Godt geeff dat dit lieff moet beginnen
        Met spoet / blyschap / en vroolycheyt
        Met meer voorspoet altoos voortrinnen
        E]nde vuytgaen in salicheyt
        Dat ghy lieff in trouwe goet
        Muecht vergaren metter spoet
        Onbenyt / seer verblyt / gaen spanceren
        Met v alderliefste caer
        Tallen tyt / sonder stryt / domineren
        In dit gulde nieuwe jaer
      
      
        Och Muse wilt my nu voorts dichten
        Deses maechdens loouen groot
        Compt voort Apollo wilt niet swichten
        Helpt my vint desen noot
        Icarus jonck was wel seer stout
        Als hy syn vleugels heeft betrout
        Door tbestaen / streeck de vaen / bouen crachten
        Is in zee verdroncken claer
        Sulcxs ick waen / dat ter baen / my sal wachten
        In dit gulde nieuwe jaer
      
      
        Nochtans door hulp der goddinnen
        Vaer ick met myn reden voort
        Vlisses spraeck & Venus minnen
        Werden in dees maecht gespoort
        Van leden fray gestatueert
        Twesen diuin gedistingueert
        Geen corael / hoe loyael / soo mach blincken
        Int yuoor gestelt voorwaer
        Gy myn quael / teenemael / kan verdrincken
        In dit gulde nieuwe jaer
      
      
        Haer deucht / haer liff en haer manieren
        Geene tong vuytspreecken sal
        Haer sang haer gang die haer vercieren
        Gaen tverstant te bouen all
        Mocht ick van dees reyn maecht vreedsaem
        Eenich cleyn troostlyck woort ontfaen
        Alt verwyt / en gecryt / hier beneuen
        My verlaten sal eenpaer
        Seer verblyt taller tyt soud ick leuen
        In dit gulde nieuwe jaer
      
      
        Oorloff hiermet Princes diuine
        Neempt in danck dit cleyn gedicht
        Geeft graty maeckt doch geen ruine
        Ghy staet alleen int hert gesticht
        Ick hoop met v verheucht te syn
        Tscheyden van v dat valt myn pyn
        Ghy alleen syt zeer reen die goddinne
        Die wechneempt myn lyden swaer
        Anders geen ick certeen sal beminnen
        In dit gulde nieuwe jaer
      
    
  