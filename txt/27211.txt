
    
      
        Wel op myn luth / met droef acoort wylt claghen
        Den noot en tlast / dat ick eylaes moet draghen
        Synght myn fortuyn / claer op den hoechsten troon
        Verhaelt de vluecht / vande wyse clergesse
        Betruert tafzyn / van zyn lieste meestresse
        Synght ouerluydt / myn onverdyenden loon
      
      
        Schreyt ooghen beed / ouer myn swaer verdryeten
        Och tranen heet / wylt uwen vloet wt schyeten
        Dat uwen loop / Immermeer zy vercort
        Voor dat de doot / my tleuen eens zal eynden
        En de fataels / susters my sullen schenden
        of dat myn lyefd / oock eens verandert wordt
      
      
        Myn hope sterft / wat wyl ick meer verwachten
        Troost en confoort / dat my soude versaechten
        Vlyet nv van my / vruecht In voorleden tyt
        Ick bem eylaes / als de vertrede wormen
        Of als een schep / zonder mast Inden stormen
        Dusent droefheyt / doet my nv desen stryt
      
      
        Maer op wat Ionst / zoude ick myn hope strecken
        Myn schoone son / syetmen heel ver vertrecken
        Met haer schoon lycht / dat my eer heeft verclaert
        In duysterheyt / moet ick eylachen suechten
        Sorghe my quelt / tys al vreesen en duechten
        Myn herten lust / Is met rauwe beswaert
      
      
        Haer fyer ghelaet / en haer wreet eerbaer wesen
        Deerste blom vruecht / van haer Ionckheyt gepresen
        Haers herten lycht / met den vermeyllen mont
        Haer soeten sangh / bouen den nachter ghale
        Myns leuens gheest / dies is noch prynsepale
        Wert my ontstolen / dies leef ick nv doorwondt
      
      
        O lyefde blynt / wel blent In al myn lyden
        Waerom moecht ick / de kennys niet vermyden
        Van haer schoonheyt / die ick doch deruen moet
        Ist om dat ick / deruende zulckx ghesyechte
        Leuende doot / zou blyuen Int tghewychte
        Dat is gheen lyefde maer tyeranie verwoet
      
      
        Doen ick met doogen / de nymphe mocht ghenaken
        Pine was vruecht / hoe wel dat my doorstaken
        Haer pylen scherp / van onderscheen vyertuyt
        Laet Iupiter / met al zyn bleyxem commen
        Hoe groot ghewelt / ick zalder niet voor schroomen
        Can hy meer last / op my nv ghyeten wt
      
      
        Den drouven dach / dat zy my is ontvloden
        Ick most doot zyn / door die craecht vande goden
        Den gheest was wech / tverstant al om beraest
        Want hadde ick dien / schecht doen syen connen vlyegen
        Het Is alzoo / wat wyl ick veele lyeghen
        Ick ware ghestoruen seuen mael metter haest
      
      
        Nu ick maer leef / In duyster naechten doodych
        O ooghen twee / waertoe zyt ghy my noodych
        Tys al verdryet / Ick en bem nerghens vry
        Ghehoor eylaes / zult ghy my oock ghebreken
        Neen . tsoet gheluyt / haers monts hoor ick niet spreken
        Daerom vertreckt / ghy hebdt oorloef van my
      
      
        Gheluckych is / voor / damourues verstanden
        Den voghel schoon / van de Indysche landen
        Hy sterft en siet der sonne claerheyt groot
        Waerom ist dat / ick tleuen zoo niet messe
        Ghewillych Int ansyen van myn prynsesse
        Soude ick eylaes / my gheuen Inde doot
      
    
  