
    
      
        Och Amsterdam, och Amsterdam
        Ghy zijt soo schoonen ste,
        Godt is op u gheworden gram
        Ghy soeckt niet dan onvre,
        Hy wilt niet langher lijden
        Dat ghy zijn Christen dus vermoort
        Nu ende tot allen tijden,
        Dies ghy noch sult wesen verstoort.
      
      
        Wat moort hebt ghy ghebrouwen?
        Noch en houwet ghy niet op,
        Onder Mannen ende Vrouwen,
        Dus valt die straff op uwen cop
        Ghy hebtse doen ontlijven,
        Die hier beleden Godes Woort,
        By vieren ende by vijven,
        Dies ghy noch sult worden verstoort.
      
      
        Waerom hebt ghy inghenomen
        Dit Jesabels ghebroet te hoop?
        Hadt ghy ons Prins te gemoet ghecomen
        Twaer u veel beter coop,
        Nu zijt ghy tot een roof ghegheven
        Als Jerusalem rechte voort,
        Ghy meucht wel vreesen ende beven,
        Want ghy sult noch worden verstoort.
      
      
        O Dochter van Zodoma gheweken,
        Ghy boeleert met den Spaenschen Tyrant
        U Hooft hebt ghy altoos uutghesteken
        Boven alle Steden in Hollant,
        Mocht uwen will triumpheeren,
        Ghy brocht heel Hollant in discoort,
        Neen, Godt wil sulcks niet begeeren,
        Maer ghy sult noch worden verstoort.
      
      
        Ghy seydet door uwe clachten,
        Soudt ghy maken eenen dieren tijt,
        Dat wy van honger souden versmachten,
        Maer ghy crijchtse selver so subijt,
        Wy hebben greyn ghecreghen
        Uut het Oosten en uut het Noort,
        En ghy siet seer versleghen,
        En wort altemet verstoort.
      
      
        Waer is u Neeringh, u welvaren,
        U triumpheren, u cyraet?
        Waer sietmen die Schepen paren
        By u vol rogghe, en ander Zaet?
        Fortuna is u ontvloghen,
        Die gaten zijn te hoop versmoort,
        Tnet is over thooft ghetoghen,
        Dies ghy noch sult worden verstoort.
      
      
        Die Bloetgierighe Spangiaerden
        Domineren by u dochters reyn,
        Papen en Monicken vol onwaerden
        Eten u Coren en u Greyn,
        U Specery en u Juweelen
        Legghen vermooren half vergoort,
        U schoone huysen en Casteelen
        Worden altemet verstoort.
      
      
        Ghy moecht u niet schoon wasschen,
        Al hadt ghy al twater inder Zee,
        Ghy leght ghevallen inder asschen,
        Beclaecht u ras als Ninive,
        En laet u sonden smerten,
        Springt haest uut desen oort,
        Ontfangt ons Prins met blijder herten,
        Of ghy sult noch worden verstoort.
      
    
  