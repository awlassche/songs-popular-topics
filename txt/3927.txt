
    
      
        OCh wilt anmercken ghi weeldige herten
        V crancke nature di steruelijc is
        En doet ghijs niet het sal v smerten
        Als coemt die doot die vreeselijc is
        Hier om so wilt v spoeyen
        Die werelt te verfoeyen
        Ick leert v als die wise doet
        Wat batet al als ic steruen moet
      
      
        Steruen so moeten wi arme ende rijcke
        Wat willen wij ons vermeten dan
        Die pijn der hellen sal dueren eewelike.
        Hi is wijs die dit beuroeden can
        Want danssen ende springhen
        Het sijn al vergaende dinghen
        De doot neemt doch ons leuen soet
        Wat batet al als ic steruen moet
      
      
        Bereyt v huys in corten stonden
        Oft die doot sal v den wech ondergaen
        Och wee den ghenen die dan steruen in sonden
        Die sullen dan loon nae wercken ontfaen.
        Als die ooghen sullen keeren
        En therte v sal faelgeren
        Waer blijft dan tgheselscap ende aertsche goet?
        Wat batet al alsic steruen moet
      
      
        Al sidy beswaert met fantasien
        Al sidy nu bevreest al voer die doot
        Wilt ghi voort aen gaen vromelijc strien.
        God sal v helpen wt alder noot.
        Aldus leert die werelt haten
        Ende wilt die sonden laten
        Die doot cost ons doch vleesch en bloet
        Wat batet al alsic steruen moet
      
      
        Adieu prieel vol van wellusten
        Bedruckelike werelt / een corte solaes
        Ick wil in God gaen soecken mijn rusten
        Ic moet doch eens worden der wormen aes
        Wat salt mi profiteren
        Houeren ende bancketteren
        Als die doot coemt snel ende onbehoet
        Wat batet al als ick steruen moet.
      
      
        Waer sijnse die pleghen te triumpheren?
        Sij sijn ghepasseert / men sietse nu niet
        Wat willen wi dan ghenuechte hanteren
        Alst eynde en is anders niet dan verdriet
        Dus laet ons gaen beghinnen
        Ons seluen te verwinnen.
        Want die doot coemt rasch op die staende voet
        Wat batet al als ick steruen moet.
      
      
        Laet ons nu princelijc leeren steruen
        Bescreyende met tranen ons misdaet
        Ende vreesen den heere / wi en sullen niet bederuen
        Ende dienen God / elck in sinen staet
        Want waer wi ons so keeren
        Scrifture salt ons leeren
        Dat teghen die doot en is schil noch boet
        Wat batet al als ick steruen moet.
      
    
  