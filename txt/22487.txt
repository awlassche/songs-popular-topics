
    
      
        ¶ Truren moet ic nacht ende dach ende liden swair verlangen
        des lidens naem ic ghern verdrach dat mi heeft onbevangen
        verdriet comt mi so menichfout en truren hout mi in haer gewout
        ic en cans doch niet ongangen
      
      
        ¶ In wat plaetsen dat ic bin ic moet des lidens wachten
        dar comt gheen vroechd in mine sin bi dach of oec bi nachten
        mit vresen bin ic ombeuaen dat cost mi also menighen traen
        god wil mijn druc versachten
      
      
        ¶ In alle deser werelt wijt en weet ic druc tonvlieghen
        men vijnt nyet anders inder tijt dan valscheit ende bedrieghen
        want trou is nv ghebleuen doot die waerheit is in groter noot
        si wert verdruct mit liegen
      
      
        ¶ Och rijc heer god hoe we is mi in deser werlt te wesen
        mocht ic van sorghen wesen vri so wair mijn hert genesen
        mer laci het is al om niet hier is nyet anders dan verdriet
        ende altoes anxt en vresen
      
      
        ¶ Druc liden moet mijn eighen sijn ic machs doch niet ontuaren
        maria reyne maghet fijn wilt mi altijt bewaren
        ghi sijt mijn troost al op ertrijc ic wil v dienen trouwelijc
        al leefde ic dusent iaren
      
      
        ¶ Och rijc heer god hoe wel lust mi wt deser werlt te sceiden
        maria vrou weest mi dan bi ende wilt mijn siel gheleiden
        al is mijn auentuer nv cranc als ic coem inder englen sanc
        sal droefheit van mi sceiden
      
    
  