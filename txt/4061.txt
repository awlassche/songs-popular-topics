
    
      
        ICk sie mijns leuens eynde
        Ende metter werelt schijn
        Ick worde ghewect met liden
        Lof hebbe die heere mijn
      
      
        Wie eest die daer singhet
        Ende mi niet rusten en laet
        Dat ick die werelt soude laten
        Met alle haer toeuerlaet.
      
      
        Dat is een knape koene
        Een heere die voer v sterf
        Wanneer suldy mi loonen
        Alle minen swaren arbeyt
      
      
        O heere sijt mijns genadich
        Al doer dijns selfs belof
        Ick soude v gaerne dienen
        Conde oft mochte ick noch.
      
      
        Och ay mi lieue siele
        Ghi en coemt mi niet so nae
        Dat ghi in claren bekinnen
        Die waerheyt mocht verstaen.
      
      
        Alle ons liefs heeren woerden
        Sijn euangelien fijn
        Daer alle salighe menschen
        Af moeten verbetert sijn.
      
      
        Alle ons liefs heeren leuen
        Was bedructheyt ende pijn
        O heere hoe derf ic emmermeer
        Ghierich oft gulsich ghesijn
      
      
        Sij sloeghen fijn lichame
        Met gheesselen alsoe mat
        Dat sijn weerde lichame
        Van sinen bloede was nat.
      
      
        Mi wondert alsoe seere
        Hoe ick gherusten mach
        Dan in dat liden ons heeren
        Na mijnder armer macht.
      
    
  