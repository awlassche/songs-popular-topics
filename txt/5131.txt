
    
      
        Ghy Borghere hoort al na mijn vermaen,
        Ick soudt u gheern ten beste raen,
        Wilt den Weert int Schaeckbert vlieden,
        En wilter niet meer te Bier gaen,
        Men sieter veel boosheyt gheschieden.
      
      
        Om tappen was hy eens wel bedocht,
        Seer neerstich heeft hy een huys ghesocht,
        Thantwerpen is hy ghecomen:
        Sijn Dambert heeft hy mede ghebrocht.
        Daer heeft hy een huys vernomen.
      
      
        Den Weert int gulden Vlies ydoon,
        Boven al de Tappers voerde hy de croon,
        Syn Bert sachmen afbreken,
        Niet meer te tappen was hem verboon,
        End dat Dambert was daer uut ghesteken,
      
      
        Noch twee notable Weerden vroet,
        Die daer bewoonden haer eyghen goet,
        Sy tapten tot haerder vromen,
        Haer Berden smeet hy onder de voet,
        Met zijn volck is hy in haer huys ghecomen.
      
      
        Om vechten waren sy stracx bereyt,
        Die twee Weerden hebben sy neder gheleyt
        Tvolck was beroert met hoopen,
        Den Weert int gulden Vlies voorseyt
        Neerstich sachmen wech loopen.
      
      
        Den Weert inde Roo Leeu vermaert,
        Was met zijn volck by een vergaert
        Maer hy was oock haest verdreven:
        Elck was van desen Weert vervaert
        Daer zijn maer drye Tappers ghebleven.
      
      
        Den Weert int gulden Vlies met sin,
        Woont met den Weert inde drye Lelien in
        Sy hebben haer huys vol knechten,
        Twee Tappers in een huys, is cleyn gewin,
        Dickmael sietmen die kijven en vechten.
      
      
        Den vreemden Weert int Dambert hier
        Die heeft nu omme doen roepen zijn Bier,
        Eer dat hem began tontsueren
        Dat wil hy vercoopen hooghe en dier,
        Maer ten sal hem niet ghebueren.
      
      
        Sijn gasten die hy voor vrienden hilt
        Die hadde hy geern met listen verdult
        Soot daer wel heeft ghebleken,
        Hy hadde gheerne zijn Borse ghevult,
        Dat thiende bier wilde hy haer ontreken.
      
      
        Die gasten maecten seer groot geluyt
        Sy smeten den Weert ter deuren uut,
        Met zijn volck quam hy in sneven,
        Sy seyden: Pact uut, ghy vreemden Guyt,
        Wy hebben sulcx noyt ghegheven.
      
      
        Soo menich Borgher heeft dit verstaen,
        Sien wilden niet meer te biere gaen,
        Haer ghelt sal hem nu falen,
        Hy is met zijn groote Huyshuere belaen,
        Hoe dat hy die sal betalen.
      
      
        Als ghy met vreuchden u ghelt verteert,
        Gaet liever tot den besten Weert, ,
        Buyten die Oosterpoort inde Wereldt ghepresen,
        Daer vindy bereyt wat ghy begheert,
        Daer wil elck mensch wel wesen.
      
      
        Buyten die Suydtpoort op dit termijn,
        Daer woont een Vrouken hubsch en fijn,
        Inde Roose over een waterken wijden,
        Men drinckter goet coop bier en wijn,
        Tvolck coemter van allen zijden.
      
      
        Neemt oorlof van dit bediet  ,
        Als hy u meer te gaste ontbiet,
        Wilt van u ghelt niet wijcken:
        Want den arbeyt van uwen handen siet,
        Die soude hy gheerne strijcken
      
    
  