
    
      
        Hij trore die troren wille
        Mijn troeren es ghedaen
        Ic hebbe ghesweghen stille
        Maria wel verstaen
      
      
        Waer omme so willic troeren
        Of sorghen alte zeer
        Ic weet ic bem vercoren
        Van ihesum minen heer
      
      
        Dat ic hem bem vercoren
        Heeft hi ghedaen aenschijn
        Want ic moest zijn verloren
        En da zijn doot en zijn pijn
      
      
        Hij es hier neer ghecommen
        Daer in bem ic verblijdt
        Mesdaet sou my verdoemen
        Sijn doot heeft mi ghequit
      
      
        Dus willic mi verblijden
        Seer vromelijc in hem
        Draghen tot allen tijden
        Sijn doet in minen zin
      
      
        Des ben ic wel ontwaren
        Daet zine pinen en sijn doot
        Al badic dusent jaren
        Tware al verloren goet
      
      
        Hier om willic hem minnen
        Die my dus heeft verloost
        Ende in mijn herte binnen
        Houden voor al mijn troest
      
      
        Lof eer danc sij marien
        Die edel zuuer maecht
        Ten was noch waerlic nye
        dat sij my liet versaecht
      
    
  