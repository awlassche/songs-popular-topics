
    
      
        O God vader verheuen ghi
        die ons sijt genadich
        Hoe wort van ons bedreven
        Sulcken boosheyt feldadich
        Nochtans ghi ons beradich
        Bevrijt vanden vyant swaer
        Ende ons hier gheeft gestadich
        Ons daghelicx broot voorwaer
        Ons lichtende schoon en claer
        Met sonne en mane soet
        Hier om loeft godt mensch een paer
        Om sijn Elementen goet.
      
      
        Hier om voor alle saken
        Wilt Godt/ louende wesen
        Sijn woort/ te recht wilt smaken
        Aenmerckt/ reyn wt ghelesen
        Sijn goetheyt groeyt ghepresen
        Die hy ons hier/ iont ghemeyn
        Den hemel/ claer midts desen
        Bespoeyt/ ons met dauwe reyn
        Die eerde/ in tswereldts pleyn
        Bringht vruchten voort metter spoet
        Hier om looft Godt/ groot en cleyn
        Om sijn Elementen goet.
      
      
        Die Elementen schoone
        Godt selue obedieren
        Dus broeders/ dan idoone
        Wilt tsheeren lof vermeeren
        En wilt niet elders keeren
        Dan tot Godt sijt niet rebel
        Die u hier anders leeren
        Voorwaer sy en doen niet wel
        Dies doet al Christus beuel
        Aenmerckt/ sijn weldaden vroet
        Looft/ danckt godt/ en niemant el
        Om sijn Elementen goedt.
      
      
        Hoe schoon claer/ int verchieren
        Sijn hier des Heeren wercken
        Des Elements mannieren
        Die sijn in alle percken
        Niet stil soo men mach mercken
        Godt subiect/ met gantscher macht
        Dus ghy leecke/ en clercken
        Slaet op Godts weldaden acht
        Tis voor ons dat godt oyt wracht
        En noch is in volder vloet
        Hier om/ looft godt dach en nacht
        Om sijn Elementen goet.
      
      
        Prince wilt godt/ betrouwen
        Altoos/ in alle wijcken
        Ten sal u niet berouwen
        Laet liefde aen u blijcken
        En wilt u niet ghelijcken
        Den onuerstandighen quaet
        Maer wilt sonder beswijcken
        Toch volghen des Heeren raedt
        Merckt sijn duecht seer delicaet
        Die hy ons daghelijcx/ doet
        Hier om looft godt vroech en laet
        Om sijn Elementen goet.
      
    
  