
    
      
        GOd groet v suuer bloeme
        Maria maghet fijn
        My helpt dat ick v noeme
        Lof moet v altijt sijn
        En waerdy niet gheboren
        O reyne maghet vry
        Wij waren alle verloren
        Och ick beuele mi dy
      
      
        Dat was van Adams sonden
        Mer God dien ghi hebt ontfaen
        Die heeft den bant ontbonden
        Wij hebben ghenade ontfaen.
        Al in vyf duysent iaren
        Was hem niemant weerdich dan ghi
        Te dragen maget clare
        Och ick beuele mi dy.
      
      
        Met recht sidy verheuen
        Al bouen der engelen schaer
        Al ben ick hier ghebleuen
        Mijn herte is bi v daer
        Och wilt mi doch gheleyden
        Soe werwaert dat ick sy
        En wilt van mi niet sceyden
        Och ich beuele mi dy.
      
      
        O roose sonder doren
        Fiolette van roecke soet
        O bloeme die staet int koren
        Neemt mi in v behoet.
        Vol minnen ende ghestadich
        Ootmoedich so sijt ghi
        Och weest mi doch ghenadich
        Och ick beuele mi dy
      
      
        Maria lelie reyne
        Ghi sijt mijn toeuerlaet
        Ghelijck dat een fonteyne
        Die nemmermeer stille en staet.
        Alsoe deyldy v ghenade
        Vwen dienaers staet ghi bi
        Staet mi dan in stade
        Och ick beuele mi dy.
      
      
        Mijn alder liefste vrouwe
        O maghet ghebenedijt
        In v dat ick betrouwe
        Want ghi mijn weertste sijt
        O suyuer maget schoone
        Bidt uwen sone dat hi
        My hemelrijck gheue te loone
        Och ick beuele mi dy.
      
      
        O boete van alder qualen
        Ontfangt die siele mijn
        Als ick sal moeten betalen
        Dat wij alle sculdich sijn
        O minnelijck aenscouwen
        Slaet doch v ooghen op mi
        Maect dat ick worde behouwen
        Och ick beuele mi dy
      
      
        Noch bid ick v om een bede
        Als datghi mijn herte verlicht
        Ende oock die siele mede
        Van die dit heeft ghedicht
        O gheminde Gods vriendinne
        V ghenade begheeren wi
        Des hemels coninginne
        Och ick beuele mi dy
      
    
  