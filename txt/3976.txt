
    
      
        HOe luyde sanc die leeraer op der tinnen
        So wie met sonden is beswaert
        God latet hem verwinnen
        Ende keere hem in tijts tot Gode waert
        Eer hem die doot den wech onder gaet
        Hi is wijs diet can versinnen.
      
      
        Och edel mensche denct dat ghi moet steruen
        En sidy dan niet van sonden vri
        Gods rijcke moet ghi deruen
        Ghi hebt so dick versuymt den tijt
        Ten si doer Gods ghenadicheyt.
        Die helle moet ghi verweruen
      
      
        Ende dat verhoorde een ionghelinck ionck van iaren
        Leeraer sprac hi doet mi ghewach
        Hoe moechdy so ghebaren
        Ic sal noch leuen menigen dach
        Ghenoechte hantieren so ic plach
        Nochtans te Gode varen.
      
      
        De leeraer sprac / dat is seer hooch vermeten
        Och waer sijn v ghesellen nu
        Die bi v waren gheseten?
        Sij hadden der iaren so veel als ghi
        Waer sijn si nu berecht dat my
        Die wormen hebbense gheten.
      
      
        Die iongelinck sprac / ick en can mi niet bedwinghen
        Ic wil gaen leyden dleuen mijn
        Met danssen ende springhen
        Si moeten steruen die veyge sijn
        Laet ons gaen drincken den coelen wijn
        God salt ons wel ghehinghen
      
      
        Die leeraer sprack / dit leuen en mach niet dueren
        Want het verkeert so menichssins
        In alsoe corter vren.
        Waerdy al vanden sinne mijn
        Want ghi mi dunct vol sonden sijn
        Ghi en sout niet doen dan trueren.
      
      
        Die ionghelinck sprack / ghi en moghes mi niet ontraden
        Dat ic der werelt sal sceyden van
        Ende leuen in versmaden
        Ick wil volcomen al dat ick can
        Der werlt vruechde ende ghespan
        Die en can mi niet versaden
      
      
        Die leeraer sprack / ghi dunct mi buyten keere
        Dat ghi der werlt vruecht verkiest
        Voer dleuen van onsen heere
        Siet dat ghi v so niet en riest
        Dat ghi dat rijcke Gods verliest
        Dat dueren sal ymmermeere
      
      
        Die ionghelinck sprac / ick acht dat herde cleyne
        Mach ick in minen lesten tijt
        Voer al die werelt ghemeyne
        Eens versuchten met bekentheyt
        Ic hope mi en sal niet worden ontseyt
        Gods soete aenscijn reyne
      
      
        Die leeraer sprac / ouerdachten wij onse sonden
        Ende minden den heere met herten deuoot.
        Die doersiet alle gronden
        Eer ons coemt halen die bitter doot
        Al worden wi opde werlt verstoot
        Wi worden wel salich vonden
      
      
        Die ionghelinc sprack / soude ick die helle verweruen
        So wil ic begeuen goet ende schat
        Ende leuen so ic wil steruen
        Ick heb ghemist den rechten pat
        Waer sal ic dan varen berecht mi dat
        Ic ontsie der hellen eruen
      
      
        Die leeraer sprack / wildy v tot duechden risen
        Den wech ten eewigen leuen waert
        Wil ick v gaerne wisen
        Daer nemmermeer en is verdriet
        Doet altoos wel / en twifelt niet
        God sal v siele spisen
      
      
        Die ionghelinck sprack / die werelt wil ick laten
        Ende wil gaen leuen sonder verlaet
        In minnen ende charitaten
        Ende scouwen alle des viants raet
        Al wordick op dese werlt versmaet
        Ic hope het sal mi baten
      
      
        Die leeraer sprac / daer segt ghi herde wale
        Scheyt der werelt sonden af
        Het brengt v in die sale
        Daer al die engelen singhen lof
        Hier bouen in ons vaders hof.
        Ende schout der hellen quale
      
      
        Die ionghelinck sprack / die quale wil ick schouwen
        Ende wil gaen dienen God altijt
        Ende onser lieuer vrouwen
        Ende maken mi van sonden quijt.
        Eer ick hoore van God verwijt
        Daer voer mach mi wel grouwen
      
      
        Die leeraer sprac / ghi moet v wel ouerdincken
        Ende roepen op gods ontfermenis
        Sijn gracie sal hi v schincken
        Siet dat ghi v daer toe bereyt
        Of anders soudy voerwaer gheseyt
        Al inder hellen sincken
      
    
  