
    
      
        Ick sal u singhen een goet nieu liet,
        Kinderen wilt nu hooren,
        Int roomsche rijck daer is jolijt,
        Daer is een Paus ghecoren;
        tEn is gheen God, ten is gheen mensch,
        Hy drinckt soo geern den wijn;
        Ist gheen Godt, off ist gheen mensch,
        Soo moet het den duyvel zijn.
        Vierdehalf-hondert daghen aflaet,
        Soo heeft hy ons ghegeven,
      
      
        Willen wy certeyn, na hem alleyn,
        Nae zijn gheboden leven;
        Willen wy houden zijn ghebodt,
        Hy sal ons helpen, dat is tslot,
        Al in dat vaghevuer;
        Dat is die paus nu zijn tolhuys,
        Dat gheeft hy om zijn huer.
        Maer nu is hy ghesturven,
        Den heer van deser eerden,
        Zijn rijck dat moet hij durven,
      
      
        Een ander weer aenveerden;
        Hy en gaff noyt schat, noch oock tribuyt,
        Hy draeyter zijn selven altoos uit,
        De paus, den heylighen man;
        Men moest hem altijt ter kerken draghen,
        Was hyer niet qualicken an?
        Hy quam al voor den hemel gegaen,
        Hij clopte voor de deure;
        S. Pieter die had het soo haest verstaen,
        Hy quammer haestelick veure;
      
      
        S. Pieter die sprack: ghy en meuchter niet in,
        Ghy moet gaen soecken een ander ghewin;
        De paus, den heylighen man
        Mach hy in den hemel niet,
        Waer duyvel laten wy hem dan?--
        Hy quam al voor de helle ghegaen,
        Hy klopte voor de deure;
        De opperste haddet so schier verstaen,
        Hy quammer haestelick veure;
        Lucifer sprack: ghy meuchter niet in,
      
      
        Ghy moeter gaen soecken een ander ghewin
        De paus, den heylighen man,
        Mach hij in hemel noch in hel,
        Waer duyvel laten wy hem dan?--
        Hy quam al voor 't vaghevyer ghegaen,
        Dat vant hy sonder vraghen,
        Dat hy er soo menich bedroghen heeft,
        Dat mach hy wel beclaghen;
        Daerom soo lijdt zijn ziele groote pijn,
        Om datter soo vele bedroghen zijn;
      
    
  