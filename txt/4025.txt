
    
      
        O suuer vat
        O lelien blat
        O dierbaer scat
        Ick bid v dat ick bid v dat
        Wilt mi mijn herte verbliden
        Als ick heb druck oft liden liden
      
      
        O maghet soet
        Reyn edel bloet
        Gheeft mi doch moet.
        In teghenspoet
        Ghi sijt onsen troost alleyne.
        Ioncfrou van sonden reyne
      
      
        O maghet reyn
        O edel greyn
        Ghi sijt certeyn
        Int shemels pleyn
        Bi uwen sone verheuen
        Wilt ons v gratie gheuen
      
      
        O roose root
        Mijn sonden groot
        Legghe ick al bloot
        In uwen schoot
        Wilt mi doch troost verweruen
        Als ick sal moeten steruen
      
      
        Staet mi dan bi
        In dyen ty
        Maecht edel vry
        Onsen troost sidy.
        Nae dat wilt mi verblyen
        Met hemelscher melodyen
      
    
  