
    
      
        Van das ich minnetliche doene,
        So ne bin ich nicht ein zinnich man;
        Das ich mer zelven des geloine,
        Des ze mer lichte niet in gan.
        Ich wensche also ich gerne zie,
        Mir wer liep, daz mer wol ghescie.
        Ze ne zol nicht zorn om das,
        Es deyt mir wol und scaet ir nicht,
        Mer is die wile vil ze bas.
      
      
        Des wissen al die lude nicht,
        Das wenschen also senfte doet,
        Und was da heiles geschicht:
        Es wert ein hertz wol gemoet;
        Ein zelich man mach gerne wol denchen,
        Er en kan sorgen nemmer ontwenchen.
        Es hait mer dich darzu bracht,
        Das ich mins selves here was,
        Wan ich zu lieve hain gedacht.
      
      
        Wer saget das minne zunde zi,
        Der sol sich versinnen wol.
        Yr woent vil menige eere bi,
        Der man dorch recht genesen sol,
        Der volget michel truwe und stedicheit:
        Daz ymant misdoyt, daz is ir leyt.
        Der valschen minne, dye in meyn nicht;
        Die mucht verminne heisen bas,
        Der wil ich ummer zin ghehas.
      
    
  