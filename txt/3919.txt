
    
      
        Ick wil mi gaen vertroosten
        In Iesus liden groot
        Al heuet ghestaen ten boosten
        Het mocht noch werden goet
        Al om mijn sondich leuen
        Ben ick met druck beuaen
        Dat wil ick gaen begeuen
        O Iesu siet mi aen
      
      
        Mijn suchten ende mijn kermem
        Siet aen ghenadich God.
        Eylaes wilt mijns ontfermen
        Al heb ick v ghebot
        Versmaet tot menigher vren
        Ick wil mi beteren gaen
        Dit doet mijn herte trueren
        O Iesu siet mi aen
      
      
        Den tijt heb ick verloren
        Die ghi mi hebt verleent
        Nae v en wilde ick niet horen
        In sonden was ick versteent.
        Seer traech ben ic tot duechden
        Al heb ick goed vermaen
        Oorspronck der eewiger vruechden
        O Iesu siet my aen
      
      
        Al ben ick vol van sonden
        Wilt mijns ghedachtich sijn
        V duecht is sonder gronden
        Die schulden sijn al mijn
        Ick kent al yst seer spade
        En wilt mi niet versmaden
        Aen v roep ick ghenade
        O Iesu siet my aen.
      
      
        Och lacy mi ocharmen
        Hadde ict te voren versint
        Soe mocht ick in uwen arme
        Rusten als v kind
        Om mijn groote misdaden
        Mocht ick mi wel verslaen
        Maer vat vol alder ghenaden
        O Iesu / siet mi aen.
      
      
        Maria keyserinne
        Des sondaers toeuerlaet
        Vercrijcht mi ws kints minne
        Want mi nu nauwe staet.
        O maghet wilt mi hooren
        In mijnder noot bi staen
        Noch roep ick als te voren
        O Iesu siet mi aen.
      
      
        O heylighen alle gader
        Staet mi in noode bi
        Wilt bidden God den vader
        Dat hi mijnder ghenadich si
        Mijn roepen en wil ic niet laten
        Mocht ick ghenade ontfaen
        Noch roepe ick macht mi baten
        O Ihesu siet mi aen.
      
    
  