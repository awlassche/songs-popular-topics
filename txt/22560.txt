
    
      
        Aensiet hoe lustelijc is ons die meye ontdaen
        Ende sprutet mit bloemkijns menigherleye!
        Soe wie mit druc, mit lijden is bevaen,
        In Jhesus' wonden sel hij hem vermeyen.
        In Jhesus' wonden sel hij hem vermeyen.
      
      
        Nu sijn des meyen telghen uutghespreit
        Ende bloeyen schoen, ghelijc den rodenrosen.
        Soe wie sijn sonden mit rouwen alhier bescreit,
        Onder desen boem soe sel hij hem verpoesen.
        Onder desen boem soe sel hij hem verpoesen.
      
      
        Die meye is ons al biden weghe gheset,
        Op enen berch, ende die staet alsoe hoghe,
        Opdat een yeghelijc sonder let
        Vrijlic des meyen crus aenscouwen moghen.
        Vrijlic des meyen crus aenscouwen moghen.
      
      
        Recht opghewassen so is dat edel greyn,
        Het is gheplant in also diepen dale:
        Dat was Maria, die suver Maghet reyn,
        Van minnen soe sterf die fyere nachtegaele.
        Van minnen soe sterf die fyere nachtegaele.
      
      
        Den nachtegaele des crucen boem op clam,
        Ende hadt sijn vederen also wijde ontloken.
        Hij sanc soe lude die seven noten hoech
        Soe dat sijn edel hertkijn is ghebroken.
        Soe dat sijn edel hertkijn is ghebroken.
      
      
        Aldus soeis nachtegael bleven doot,
        Al om die minne van eenre suver Joncfrouwen.
        Hij quam minnen al uut sijns Vaders scoet:
        Wie hoerde ye ghelijcheit deser trouwen?
        Wie hoerde ye ghelijcheit deser trouwen?
      
      
        Soe wie sijn sinnen noch onghestadich sijn
        Ende dwaelen uut tot aertschen creatueren,
        Die siet wel aen desen edelen nachtegael fijn,
        Hoe Hij den doot om onsen wil woude besueren.
        Hoe Hij den doot om onsen wil woude besueren.
      
    
  