
    
      
        Och steruen mijnder natueren
        Dat heeft mi wee ghedaen
        Ick hoep aen onsen heere
        Ick sals goeden loon ontfaen
      
      
        Och dat ic mijnder natueren
        Noyt also vele en sterf
        Als ick wel hadde ghemoghen
        Dat rout mi menichwerf.
      
      
        Die gheest en die natuere
        Die striden dicwils seere
        Och wie den strijt winnen sal
        Dat weet ons lieue heere
      
      
        Die gheest moet bouen bliuen
        Natuere ghi moet v saten
        Ghi moet noch seer bedwongen sijn
        Ghi sijt soe onghelaten
      
      
        Ick sal natuerken bedwingen
        Al sout mi costen vele
        Al soude ick daer om steruen
        Ende alle mijn leefdage quelen
      
      
        Al mijn leefdaghe te quelen
        Dat mocht wel wesen waer
        Mijn ionghe nature te steruen
        Dat valt mi veel te swaer.
      
      
        Ick sal natuerken steruen
        Al sout mi costen al.
        Al om die groote vruechde
        Die hier nae comen sal
      
      
        Een leuen ende een steruen
        En mach niet te samen staen
        Wanneer dat is ghestoruen
        Een leuen volcht daer nae
      
      
        Och wie wil leeren steruen
        Ick gheue hem goeden raet
        Dat hi der dinghen wil deruen
        Daer hem sinen sin op staet.
      
      
        Och troost der creaturen
        Wat hebdy mi ghedaen
        Ghi hebt mi dick doen trueren
        Ende weenen menighen traen
      
      
        Ick sochte aen creatueren
        Troost / ick en vantse niet
        Had ic hem ghesocht aen Gode
        Mi waer veel bat gheschiet
      
    
  