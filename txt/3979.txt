
    
      
        V Beyden doet mijnder herten
        Mijnder herten groote pijn
        Ick wil mi gaen begheuen
        Al in een cloosterkijn
        Ick en wil niet langher beydem
        V beyden dat doet mi pijn
        Ick wil mi gaen begheuen
        In een cloosterken wil ick sijn
      
      
        Ic en wil niet langer beyden
        Den tijt en die is hier
        Adieu wij moeten scheyden
        Mijn vriendekens laet ic hier
        Al doer die wilde bosscagie
        Al ouer dat blacke velt
        Daer toe wil ic mi gaen bereiden
        In een cloosterken wel ghestelt
      
      
        Adieu mijn vrienden en magen
        Adieu der werelt goet
        Nu wil ic gaen draghen
        Een wijlken op mijn hooft
        Ter eeren Christus doornen crone
        Die hi aent cruyce droech
        Dat is Iesus Marien sone
        Wilt ons houden in v behoet
      
      
        Adieu alle mijn ghespelinnen
        Adieu mijn hertekens goet
        Witte cleederen gae ick draghen
        Ter eere van Christus doot
        Want Iesus was in suuerheyt ontfanghen
        Die heere der heeren groot.
        Och de werlt valt mi so strange
        Ende alder werelt goet.
      
      
        Nu rade ick alle ionge herten
        Die mitter werlt becommert sijn
        Dat sy haer willen begheuen
        Al in een cloosterkijn
        Dat si die werelt laten
        Ende dienen der heeren here groot
        God wilse houden in stade
        Al doer sijn heylich bloet
      
      
        Mer die dit liedeken dichte
        God gheue haer goeden moet
        Al is haer herteken so lichte
        God houdese in sijn behoet
        Dat si haer mocht bekeeren
        O heere mijn brudegom goet
        Wilt mi den rechten wech toch leeren
        O heere mijn minneken soet
      
    
  