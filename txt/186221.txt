
    
      
        Het boek van Rauschning: Hitlers eigen woorden,
        Die waanzin, in een monotoon refrein,
        Had het niet voor de volken, die het hoorden,
        Het teeken en een leidraad moeten zijn?
      
      
        Maar wie kon denken, dat dit paroxysme
        Van machtswellust en blinden eigenwaan,
        Die mengeling van domheid en sadisme,
        In eenig land zou kunnen voortbestaan?
      
      
        En nu is het te laat: een gangsterbende
        Regeert met massamoord, met zweep en bijl!
        Wie 't volk van denkers en van dichters kende,
        Houdt zich de ooren toe bij dit Sieg Heil!
      
      
        Hier vechten moordenaars en geen soldaten!
        Dit is een laffe sluipmoord uit de lucht
        Op burgers, weerloos in der steden straten.
        Onder het gnuivend mom: vergeldingsvlucht.
      
      
        O, Engeland, sla toe, dat zij het voelen!
        Verwoest ook Duitschlands steden, spaar er geen!
        En zoek niet langer meer naar oorlogsdoelen,
        Want elke Duitscher is er immers één!
      
      
        Waar nog één nazi leeft, zal onheil leven!
        Waar er twee blijven leven, tiert verraad!
        Waar maar één spoor van schimmel is gebleven,
        Doorziekt die rotting den gezonden staat!
      
      
        Wreek, Engeland, uw zwaar getroffen steden!
        Verwoest hun steden, zonder onderscheid!
        Doe aan die schoften, als ze aan u deden!......
        Wanneer, o Engeland! Is 't nog geen tijd?
      
    
  