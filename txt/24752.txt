
    
      
        Wel an wel an met hertzen gay
        Die der minnen knechten zijn
        In deere van der minnen vray
        God groete haer lievelijc anschijn
        Willic ons zinghiedekijn
        Elc groete tsijn ic groete tmijn
        Nu wilwi trueren avelaen
        Wel of wel of met drouven zinne
        Die niet ne draghen reine minne
        Die moeten bachten danse staen
      
      
        Here god nu geift hem hemelrijch
        Die ghestade bliven sal
        Met rechten trauwen minnentlijch
        Heift hi gheluc of ongheval
        Mijn lopen es sonder ghetal
        Dies es mijn hertze in vruechden al
        Ic wille haer bliven onderdaen
        Wel of wel of met drouven zinne
        Die niet ne draghen reine minne
        Die moeten bachten danse staen
      
      
        Here god hoet ons vor de vileine
        Die aergher clappen dan si zien
        Sine hebben niet met ons ghemeine
        Soe si ons jonnen moet hem ghescien
        Met boser list si na ons spien
        Hoe nauwe dat wi van hem vlien
        Haer niden wil ons vruecht verslaen
        Wel of wel of met drouven zinne
        Die niet ne draghen reine minne
        Die moeten bachten danse staen
      
    
  