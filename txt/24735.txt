
    
      
        Wit ende zwart dat es een snede
        Contrarie int gheliken
        Trouwe ontrouwe stede onstede
        Arem man bi den riken
        Dat mach al wel een snede bliken
        Die maect een groot ghescil
        Tscilt vele dinx diet merken wil
      
      
        Tsiminkel tscaep ghestelt bi eyn
        Hoe sal ment compareren
        Scalc onnosel reyn onreyn
        Rouwe ende solaceren
        Teen moet tander violeren
        Contrarie lude of stil
        Tscilt vele dinx diet merken wil
      
      
        Lief ende leit vrec ende milde
        Tzoete bi den zueren
        Waer eist bevonden het en scilde
        Onmeenzaem int ghedueren
        Elc volghet gheerne sijnre natueren
        Al keki duer den bril
        Tscilt vele dinx diet merken wil
      
      
        Lief ende lief milde ende goet
        Dit voucht al wel te zamen
        Wie reyn heift hertze zin ende moet
        Sal hem in aerghen scamen
        God gheve hem heyl diet gherne namen
        Van meye tote na april
        Tscilt vele dinx diet merken wil
      
    
  