
    
      
        Een goet man had een dochterkijn
        Die had hi wtuercoren
        Si en wilde hem niet gehoorsaem sijn
        Des hadde hi groten thoren
      
      
        Dat was God die vader wijs
        Ende smenschen siele seer schoone
        Die sette hi int paradijs
        Die coninck vanden throone
      
      
        Maer die bose viant quaet
        Hadde dit herde noode
        Ende gaf der sielen dyen raet
        Dat si brack tghebot van Gode.
      
      
        Als God de heere dat vernam
        Dat alsoe was gheuaren
        Gheen mensche ten hemel in en quam
        Wel in vijfdusent iaren
      
      
        Die sone gods sprac vader mijn
        Ic heb so groot verlanghen
        Om die siel mijn lief susterkijn
        Dat de viant heeft gheuangen
      
      
        Die vader sprac o sone fijn
        Wildy daer na gaen talen
        So suldy liden druck ende pijn
        In also grooter qualen
      
      
        O vader ic bin daer toe bereyt
        Sprac hi wt rechter minnen
        Ic wil gaen liden druc en leyt
        Mach icxse weder vinden
      
      
        Tot Nazareth hy eerst binnen quam
        Daer woonde een maecht ghepresen
        Sijn herberge hi eerst by haer nam
        Lof moet haer altijt wesen
      
      
        Daer na track hi te Bethleem claer
        Ende in Egipten mede
        Ende sochte dri en dertich iaer
        Ontrent Ierusalem die stede.
      
      
        Maer hi en vant die siele niet
        Dies was hi seer in dooghen
        Hi sochtse in so groot verdriet
        Met seer weenende ooghen.
      
      
        Hi was so seer met druck beuaen
        Ende dacht wt rechter trouwen
        Ic sal opten berch van caluarien gaen
        Oft icxse daer mocht aenschouwen
      
      
        Als hi opten berch quam
        En heeft hyse noch niet vonden
        Des cruycen boom dat hi op clam
        Tot dyen seluen stonden.
      
      
        Doen riep hi mit stemmen ouerluyt
        Oft si hem kennen mochte
        Sijn suster ende lieue bruyt
        Die hi so droeuich sochte.
      
      
        O suster riep hi susterkijn
        Vercoren mijn vriendinne
        hoe mach dit somen hoe mach dit sijn
        Dat ic v niet en vinde.
      
      
        Als hi aldus luyde riep
        Soe ouerliken seere
        Ontspranc si daer si lach en sliep
        Ende sprac broeder / och heere
      
      
        Wat so is die wille van dy
        Gheminde broeder vercoren
        Niemant en mach doch helpen mi
        Ick moet bliuen verloren
      
      
        Doen sprac hi lieue susterkijn
        Wilt doch met vruechden leuen
        Hemel ende aerde die sijn mijn
        Die wil ick voer v gheuen
      
      
        Och lieue broeder ic segghe di
        Ick ben in sulcken doghen
        Al gaefdy hemel ende aerde voer mi
        Ghi en sout my niet helpen moghen.
      
      
        O broeder also ben ic beswaert
        Men mochtet niet bescriuen
        Trect weder tot uwen vader waert
        Ick moet verloren bliuen.
      
      
        Hi sprac suster dat doet mi we
        Maer hoort na mijn verclaren
        Al soude ick voer v steruen me.
        Ghi moet doch met mi varen
      
      
        Och broeder ick ben in sulcker noot
        Ende in sulcken liden
        Ten si dat ghi voer mi sterft die doot
        So en mach ick niet verbliden
      
      
        O suster so wil ict dan bestaen.
        Sprac hi met stemme schoone
        O vader het is nu al voldaen
        Ontfangt ons inden throone.
      
      
        Aldus so is die siele verlost
        Van Christo onsen heere
        Dat heeft hem sijn heylich bloet ghecost
        Lof si hem ymmermeere.
      
    
  