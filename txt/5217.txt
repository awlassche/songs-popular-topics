
    
      
        Ick heb droefheyt vernomen
        Sprack daer een Spaensche Poet,
        Hier is qua tydingh ghecomen
        Die ons versuchten doet,
        Dat al ons fraey Seignoeren
        Moeten naer Spaengien Coen,
        Wat sullen wy Spaensche Hoeren
        Nu altemael gaen doen.
      
      
        Seignore Jacomijne
        Och lieff Seignore Margriet,
        Wat raet Seignore Katlijne
        Wy blyven heel int verdriet,
        Wy sullen nu moeten hooren
        Dat tvolck roept wijs bedaert,
        Ghy spaensche Hoeren vercooren
        Maeckt u nae Spaengien waert.
      
      
        Ach laes, tis al vant Varcken
        Sprack Seignora Margriet,
        Wy sullen moeten wercken
        Is dat niet groot verdriet,
        Wy hebben wel neghen Jaeren
        Ghegaen als Jonckvrouws schoon,
        Groot werck dat sal ons vaeren
        Wy zijns nu niet ghewoon.
      
      
        Wy plachten den Boer te plaghen
        Om Wijn end Wittebroot,
        Dus moest hy ryden end jaghen
        Wy sloeghen de Hoenders doot,
        Als ander Crijchslieden Vrouwen
        Dan liepen op die Gaerd,
        Soo aten wy dat wy wouwen
        Ghesoden end ghebraed.
      
      
        Ist datse nu verlaten
        Ons Hoeren alle ghelijck,
        Die Kindren op der straten
        Bewerpen ons met slijck,
        Zy hebben haer laten verdrijven
        t'Utrecht al van Vreeborch,
        Een voet voor t'gat te crijghen
        Dat is meest al mijn sorch.
      
      
        Dat meucht ghy nu wel mercken
        Sprack daer een Spaengiaert saen,
        Die Koe is op, 't is vant vercken
        Onsen hoochmoet is ghedaen,
        Dat moghen wy wel dancken,,
        Mijn Heere van Bossue,
        Ghy Hoeren meucht wel schampen
        Wy zijn u allegaer mue.
      
      
        Des moet der Duyvel waghen:
        Oyt Spaengiaert te hebben ghelooft,
        Van Vrienden ende Maghen
        Soo hebt ghy ons berooft,
        Ghy wout ons maken Gravinnen
        Van Steden en Dorpen moy,
        Nu moghen wy gaen spinnen,
        End bedelen broot om goy.
      
      
        Ghy draecht Fluweelen mouwen
        Lobben end Ringhen aende handt,
        Daerop een suyveren bouwen,
        Als Madamme vanden Landt,
        Ghy en durves niet beclaghen:
        Groot goedt is u ghebeurt,
        Ghy waert eerst maer arme slaven,
        Verhackelt end verscheurt.
      
      
        Wat wilt ghy ons versnouwen
        Ghy quaemt uut Spaengien coen,
        Met d'Ellebooch door de Mouwen
        Die Teenen door de schoen,
        Het Hembde door de broecken
        Bracht u Duckdalff int Landt,
        Ghy meucht hem nu wel vloecken
        Hy heeft u hier gheplant.
      
      
        Adieu schoon Roose kloecke,
        Wy moeten nae Spaengien in als,
        Adieu Seignoor scheurbroecke
        Der duyvel breeckt u den hals,
        Ghy sult oock moeten wercken
        Soo wel als wyluyden doen,
        Met Rogghen bry gaen stercken
        Oft lappen oude schoen.
      
    
  