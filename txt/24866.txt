
    
      
        Dijn troost allein
        In trauwen rein
        So bem ich dijn
        Vor di ne gein
        No groot no clein
        Wilt vroilic zijn
        Dijn lieflijc scijn
        Mi alle pijn
        Verdriven can
        Die hertze mijn
        Es dijn eighijn
        Mijn liefste man
        In wil di nummer sceiden van
      
      
        Ghelooft mir das
        Hoe drouve ich was
        Of wesen sal
        Mi ganstu ras
        Ende altzijt bas
        Sonder ghetal
        Leit ende gheval
        Gheifstu mi al
        Wes vroilic dan
        Mir hertzen dal
        Es groot ende smal
        In dijn ghespan
        In wil di nummer sceiden van
      
      
        Ic zorghe in mi
        Dattu in di
        Ghetwifels yet
        Of dit waer zi
        Daer hebbic bi
        Rouwe ende verdriet
        Wat mi ghesciet
        Des stervens spiet
        En comt mi an
        In sceider niet
        So lief aenziet
        Ich nie gewan
        In wil di nummer sceiden van
      
      
        So waer ich bin
        In peinse niet min
        Dan of ic waer
        In dinen zin
        Vor al ghewin
        Hopicker naer
        Al mine jaer
        Met vruechden gaer
        Ich di mi jan
        Der ingle scare
        U leven spare
        Vor tsviants ban
        In wil di nummer sceiden van
      
    
  