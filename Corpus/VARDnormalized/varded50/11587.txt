
    
      
        O Eendracht hoe zijt gij
        Van het meeste volk verschoven!
        Gebracht in slavernij,
        En in de as bedoven:
        Ach dat een kleine glantz
        Van u lieftallig wezen,
        Mocht geven zo veel brands,
        En het koude hert genezen!
      
      
        Het koude van ons hert
        Doet uwe glory schenden:
        En voert ons in de smert,
        In droefheid en ellenden.
        O dat u schone schijn
        Mocht blinken als de Sterren,
        Wij zouden in des pijn,
        Ons niet zo diep verwerren.
      
      
        Hier voortijds waardij schoon,
        En aangenaam voor allen:
        Nu hebdy lof noch kroon,
        Zo sydy nu vervallen:
        Daar gij nochtans ons schenckt,
        De lieffelijckste vruchten,
        En onze zielen drenkt,
        Met blijdschap en genuchten.
      
      
        Gij schakelt ons gemoed,
        Dat vreemd is afgezonderd,
        Weer met een zachte vloed,
        En strengelt zeer verwonderd,
        Dat het Schaepken en de Leeuw,
        Gaan in een Beemd te Grazen,
        Daar des Tygers wreed geschreeuw,
        Kan geen gediert verbazen.
      
      
        Gij vlecht in ene knoop,
        En splitst de trouwe handen:
        Dat tweedracht opter loop,
        Geraken moet tot schanden.
        Wie slechts uw zegen smaakt,
        Heeft oorsaeck van verblijden,
        Maar wij zijn nu geraakt
        In heel verkeerde tijden.
      
      
        Gij zijt nu haast een vloek,
        Daar gij eerst waart verheven:
        'k Zie nauwlijckx ene hoek,
        Van u Godsdienstig leven.
        O tijden vol bedrog:
        Vol bitterheyds en twisten,
        O tijden moet ik noch
        In u mijn tijd verkwisten?
      
      
        Kom, kom, o lieve Vrouw,
        En bindt ons met u strikken,
        Met Liefde en met Trouw,
        En wilt ons weer verkwikken,
        Met zegen van u deugd,
        Dat ons verlichte zinnen
        Genieten des Hemels vreugd,
        En u aandachtig minnen.
      
      
        God zelve heeft als nu
        In u zijn wel-behagen:
        Want niemand, zonder u,
        Kan iets ten Hemel dragen:
        Ja het offer blijfter staan,
        En steygert niet na boven,
        het Kan ook geen vlerken slaan,
        Noch zijnen Schepper loven.
      
      
        ‘Ondankbaar kwaad gedrocht,
        ‘Dat d'Eendracht gaat vernielen!
        ‘Gij hebt ons, laas! gebrocht,
        ‘Tot schip-breuck onzer zielen:
        ‘Ziet eens te rugg', en denkt,
        ‘Hoe Tweedracht kan beroeren,
        ‘Hoe d'Eendracht Vrede schenckt,
        ‘En kan ten Hemel voeren.
      
    
  