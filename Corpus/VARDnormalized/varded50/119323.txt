
    
      
        WAt heeft, bedacht, op het Hert meer klem,
        Als des Opper-Engels donder-stem:
        Staat op, gij Doden, komt ten Oordeel?
        Hoe zal dan dat almachtig Woord,
        Tot des enen schrik, tot des anders voordeel,
        Van die in het graf ligt zijn gehoord.
      
      
        De kracht van het zelf Bazuin-geluid.
        Zal alle Doden dan eens uit
        Hun Zarken doen te voorschijn komen:
        t'Wijl ook de Zee haar Lijken geeft.
        Dus word de dood zijn roof ontnomen,
        Als wat gestorven was herleeft.
      
      
        Maar o wat is hier onderscheid!
        Daar d'eene, vol van Heerlijkheid,
        Dan uit zijn slaap-plaats op zal rijzen:
        Zal de ander uit zijn Kerker gaan
        Tot smaad en eindeloos afgrijzen,
        Om in het helsche vuur te braên.
      
      
        Of als een felle donder-slag
        Dien vast in slaap gedompelt lag
        Verbaast en sidd'rend deê ontwaaken;
        En dat een bliksem-straal zijn Huis
        Alom in lichte vlam deê blaaken:
        Zo zal het zijn met het boos gespuis.
      
      
        Of als een Booswicht, die wel diep,
        Geboeit, in zijn gevang'nis sliep;
        Maar dien de Rechter op doet wekken
        Ter dood: zo zal God hen ter straf,
        Vol angst, doen voor zijn Vierschaar trekken.
        Dan word de Hel hun tweede Graf.
      
      
        Doch als doen d'Engel Petrus riep,
        Wanneer hij in de Kerker sliep,
        En hem, ontboeit, in vrijheid stelde:
        Zo zal Gods dierb're gunst-genoot,
        Los van de kluisters die hem knelden,
        Ontwaaken uit de slaap der dood.
      
      
        De Rechter, op een wolken-boog
        Gezeten, zichtbaar voor elks oog,
        Zal d'eene door zijn komst verblijden:
        Daar de ander heuvels en gebergt',
        Om Hem van des Rechters toorn te vrijden
        Door overstelping, vruchtloos vergt.
      
      
        Heer Jesu, wek reeds nu mijn oor
        En Hert, dat ik uw stem zo hoor,
        Dat ik uit het zonden graf verrijze.
        In die het geest'lijk leven leeft,
        Moet Gij dezelfde kracht bewijzen,
        Waar door Gij dode het leven geeft.
      
      
        Wanneer ik hier uw Schaap ook ben,
        Die uwe stemme hoor en kenn',
        Gij zult mij bij uw kudd' dan stellen
        Aan uw rechter-hand, als Gij
        Den bokken zult dit vonnis vellen:
        Vervloekelingen, wijkt van mij.
      
      
        Ik kome haast'lijk, zegt Gij, Heer!
        O dat is ook uw Bruids begeer.
        O komt! ja komt, Heer Jesu, spoedig!
        De Zielen onder het Zoen-altaar
        Verlangen. Zion zegt vrijmoedig:
        Ach dat die dag zelf heden waar!
      
    
  