
    
      
        O! Alleen goede God, die nooit volpresen,
        De oorsprong zijt, en stut, van wat in wezen,
        Of was, of is, of namaals noch zijn zal,
        Ik hef mijn hert in nedrigheid na boven,
        Om U, mijn heil, met dankbaarheid te loven,
        Voor uwe gunst, zo groot, en zonder tal.
      
      
        Wil noch een gunst aan mij bij al die schenken,
        Dat des om uw gunst geduurig, Heer, te denken,
        Niet slegts ter vlugt, noch overlopen wijs;
        Maar met een hert dat vol verwonderingen,
        Van uwe liefd', al zijn bespiegelingen
        Alleen besteed tot uwe eer en prijs.
      
      
        Wat voorwerp Heer staat nutter mij te aanschouwen
        Als uwe liefd' die het alles moet behouden?
        Zo ik die maar houw waardiglijk in het hert,
        En laat mijn ziel tot wederliefd' ontvonken,
        Van mij ontzelft, in u, mijn heil, versonken,
        Dan gaat het wis dat ik behouden werd.
      
      
        Kom mij te hulp, gij kent mijn onvermogen,
        O heil-fontein! zijt dan tot mij bewogen,
        Uw liefde zij mijn liefde tot een stut.
        Want zonder u derf ik mij niet betrouwen.
        Hou u aan mij, om u aan mij te houwen
        Zo eer ik u met het allerhoogste nut.
      
    
  