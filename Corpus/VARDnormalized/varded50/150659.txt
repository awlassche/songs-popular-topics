
    
      
        Ik voel een vuyr in mijn gemoed,
        Dat mij, Heer, doet
        Vw’ lof betrachten;
        Het wil, het moet, het zal der uit
        ’tGeen ik besluit
        In mijn gedachten.
        Voor mensen die op hogen troon
        Als aardse Goon
        Hier zijn gezeten
        Zal ik, met onbeschroomden klank
        Van klaren sanck,
        Vw’ lof uitmeten.
      
      
        Het huis dat uwe hoogh-heylicheydt
        Is toe-bereydt
        Zal ik betreden,
        En vallen u in diep’ ootmoed
        Aldaar te voet
        Met buygb’re leden:
        En uwen naam daar geven prijs
        Voor’t mild bewijs
        Der goedicheden,
        Der heyl’ger Trouw die nooit bezwijkt
        En nimmer wijkt
        Van waerheydts reden.
      
      
        Met recht. want gij hebt zelfs de faam
        Van uwen naam
        Zich uit doen breiden
        En uwer woorden sterk gebrom
        Vast om end om
        Zich laten spreiden.
        Vw’ daad die stapt uwe woord voorbij:
        Het bleek aan mij
        In kwaden tijden
        Ik riep; gij hoord’, en hebt mij kracht
        In het hert gebracht
        Ten troost in lijden.
      
      
        All’ wat er kroon of scepter heeft
        En heerlijk leeft
        Aan allen orden,
        Laet’ eer en lof ter herten uit
        Op’t lief geluid
        Van uwe woorden.
        Zij vro, en zing een lofflijck lied
        Wanneer het ziet
        Op uwe paden:
        Want uwe grote heerlijkheid
        Is wijd verspreid
        Door uwe daden.
      
      
        Al is der Heren grootste Heer
        In roem, in eer,
        In glans verheven:
        Al staat zijn troon in het hoogste hoog:
        Noch wil hij ’toogh
        Ter laagte geven:
        Noch laat hij over groot en klein
        In het algemeyn
        Zijn opzicht dalen:
        Zijn stoel is veer, zijn oog nabij;
        Geen mens, wie’t zij,
        Ontschuylt zijn stralen.
      
      
        Schoon droefenis mijn pad om-vangt
        En het hert beangt
        Door schrik van lijden:
        Noch zal u troost mijn leven zijn
        En mids in pijn
        De ziel verblijden.
        Hoe fel mijns haters toorn ontbrandt:
        Met uwe hand
        Zult gij hem dempen.
        Vw’ kracht zal, mij ten heil en baat,
        Van het dreygend kwaad
        De ader stempen.
      
    
  