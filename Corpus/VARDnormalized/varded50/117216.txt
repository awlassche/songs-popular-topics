
    
      
        BLoemer herten wat een schrik,
        Is in mijn gemoet geresen,
        Doen ik op een ogenblik
        Heb in d’ Almanak gelezen,
        Hoe dat d’ Amstel, en in den Haag,
        En dat alle bei van dag
        Kermis zoude wezen.
      
      
        Ik verfoeyde Lissabon,
        En de reis van Portugaele:
        Want mijn docht de gulden Zon
        Schoot met zijn vergulde strale,
        Na den Haag en Amsterdam
        Daar hij om een luchje kwam
        Uit de Kermis Zale.
      
      
        Maar mij dunkt mijn hert verdwijnt,
        Als mij dunkt dat nu met namen,
        Nu het heldere maentjen schijnt,
        Al mijn liefstentjes te samen
        Gaan braveren hand aan hand,
        Met de een of ander kwant
        Door de Kermis Kramen.
      
      
        En hoe menig lustig borst,
        Zijn der van mijn Camerade,
        Die nu haar gezonden dorst,
        Konnen wel door drank versade:
        Zingen soud’ het Kermis zijn,
        Dat men niet in Bier en Wijn,
        Zoudt zijn voeten baden.
      
      
        Nu is mijn gebraden bout,
        Stinckent vleys en muffe boone,
        Erten zonder smeer of smout,
        Grutten daar men op sou wone:
        Met een beetje droge Vis,
        Daar nau Boter over is,
        Den Hemel wilt verschone.
      
      
        Bachus heeft ons wel verzien,
        Met een dranckjen van de klare,
        Maar het is slimmer als fenijn,
        Die naar Indien moet vare:
        Want het smaakt en stinckt zo snood,
        Als het water uit de goot,
        Het doet veel dronckjes spare.
      
      
        En het Muziek dat men hier spelt
        Is het Bruysschen van de Winde
        Dat het somtijds niet en scheelt
        Of de baren’t schip verslinde:
        Ik hoorde liever alle dag,
        t’ Amsterdam of in den Haag,
        het Ruysschen van de Linde.
      
      
        Amsterdamsche yveraers,
        Die u Faam en Lof doet klinken
        Boven bij de Hemelaers,
        Wilt eens op mijn welvaart drinken
        Als gij zit en ziet verheugt
        Met u heel onkuis jeugd
        Voor Apol te blinken.
      
      
        Maar de geen die ik beklag
        Zijt gij doen ik moeste scheiden,
        Zoete meysjes in den Haag,
        Dien ik geen Adieu en zeide,
        Maar het geschiede zonder weet,
        En het was mijn ook wel leed,
        Dat gij daarom schreyde.
      
      
        Deze versjes zijn gedicht,
        des Middernachts omtrent ten Ene,
        Doen dat heldre Mane-licht,
        Heeft zo hel en klaar gescheene,
        Niet op een behoude Ree,
        Maar in d’ onstuymde Spaensche Zee,
        Daar wij moeste heene.
      
    
  