
    
      
        Daar straalt de zon in zuider middag top.
        Nu staat zij straks al weder neer te dalen.
        Dit kan een beeld van des werelds voorspoed maalen.
        Hoe hoog die klom, daar volgt een dalen op.
      
      
        O! wacht niet, dat die zon zal stille staan,
        Als is gebeurt op Jozua's gebeden.
        Gestadig zijn hier wisselvalligheden.
        De wereld zelf verandert, als de maan.
      
      
        Het hoogst geluk is naast den ondergang.
        Het kan niet steeds al hoger, hoger, stijgen,
        Maar zal wel ras zijn hoogste toppunt krijgen:
        En daar op volgt het dalen dan eerlang.
      
      
        Bewijzen zijn al, wat de zon bescheen.
        De luisterglans der grootste Koningryken
        Verdween weer, na de hoogste gloriblyken.
        Hoe zeer die blonk, het geluk ging weder heen.
      
      
        Ja! dat gebeurt wel tevens met een plof,
        En lager, hoe het hoger was gerezen.
        Mogt Haman elk hier in ten spiegel wezen,
        Die naar de galg gesleept wierd uit het Hof!
      
      
        Het schaad niet, schoon mijn zon hier ondergaat.
        Indien die maar weer boven op mag rijzen.
        Daar daalt ze nooit. Men heeft dan gener wijzen,
        Verwiss'ling in den allerhoogsten staat.
      
    
  