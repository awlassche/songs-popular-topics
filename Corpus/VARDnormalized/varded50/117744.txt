
    
      
        Het is wat groots, zich zelven te verwinnen,
        Wijl eigenliefd' dien Absalom zo spaart.
        Doch is het niet dwaas, dien vijand te beminnen,
        Die ons verraad, en dood, en helstraf baard?
      
      
        'k Meen het boze zelf, dien koesteraar van zonden,
        Die bron, waar uit vergif, en modder vloeit,
        Die dood'lyk zal uwe eigen ziel verwonden,
        En rust niet, voor men in den afgrond gloeit.
      
      
        Zult gij die slang in uwen boezem voeden,
        Die zeker u na het harde steken zal?
        Gij moet u nauw voor dien verrader hoeden.
        Veld gij hem niet, hij brengt u zelf ten val.
      
      
        Gij moogt geen oog, geen hand, geen voet verschonen.
        Doe weg dat lid, het geen het lijf verkank'ren zou.
        O! doet gij het niet, gij zult u dwaas betonen.
        Dat spaaren kost een eeuwig naberouw.
      
      
        Wat baat het, dat dit lijf, met al die leden,
        En ook de ziel geboeit legt in den hel?
        Veel beter was het verdorven' afgesneden.
        Dan ging het aan het behouden' eeuwig wel.
      
      
        Gij moet daar toe mij wil, en krachten geven,
        O Heer! ik wil, noch kan dat anders niet,
        Wijl eigenmin daar steeds zal tegenstreven.
        Och! geef dan, Heer! het gene gij gebied.
      
    
  