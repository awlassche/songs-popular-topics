
    
      
        Heer, ik zal U alleen
        Beminnen eeuwiglijk:
        Wijl Gij, en anders geen,
        Maakt, dat ik niet bezwijk;
        Noch voor mijn vijand wijk!
        Wel hem, die God vertrouwt,
        En op zijn redding wacht!
        Wee hem, die op een schepsel bouwt!
      
      
        Gij, Heer, Gij zijt mijn rots,
        Mijn hulp, mijn borg, mijn God!
        Ik zal, den toorn ten trots,
        Mijn toevlucht nemen tot
        Hem, als een veilig slot!
        Wel hem, die God vertrouwt,
        En op zijn redding wacht!
        Wee hem, die op een schepsel bouwt!
      
      
        Hij is mijn schild, en zwaard;
        De hoorn mijns heils is Hij!
        Gij, Heer, zijt roemens waard!
        Ik roep tot U; maak mij
        Eens van mijn vijand vrij!
        Wel hem, die God vertrouwt,
        En op zijn redding wacht!
        Wee hem, die op een schepsel bouwt!
      
    
  