
    
      
        Misrekening doet menigmaalen
        Den mens in zijn verwachting dwalen,
        Dien het deerlijk buiten giffing gaat.
        Doch het mag hem voor een tijd verblinden:
        Hoe menig zal op het laatst bevinden
        Voor rijkdom, een berooiden staat.
      
      
        Daar rekent een, wat hij zal winnen
        Met handel, dien hij gaat beginnen:
        Maar het valt hem buiten hopen uit.
        In plaats van winst, doet hij wel schade,
        En ziet misrekening te spade,
        Wanneer hij zijne boeken sluit.
      
      
        Daar rekent een, wat al vermaaken
        Hij in het geen hij wacht, zal smaaken:
        En het baard hem dikwijls maar verdriet,
        Wanneer hij dat al heeft bekomen,
        Dewijl het hem schielijk word ontnomen,
        Of niet voldoet het geen hij geniet.
      
      
        Hier rekent een, hoe lange jaaren
        Hij van zijn goed nog wel kan vaaren;
        Maar telt den dag des doods niet mee.
        Hij rekent mis; dat leert de proeve,
        Die hem de dood maakt in de groeve,
        En sleept hem naar de doden steÃª.
      
      
        Die zal nog vele dagen tellen,
        Om zijn bekering uit te stellen.
        Hij rekent zijnen jongen tijd,
        Gezondheid, het bloeien van zijn krachten:
        het Geen hem op het heden niet doet achten.
        Dus word hij het morgen dikwijls quyt.
      
      
        Laodicea zal dus maken
        Misrekening van zielezaaken,
        Als was het 'er al, daar het al ontbreekt.
        Te recht word voor een dwaas getekend,
        Al, die zich zelven schatrijk rekent,
        Terwijl hij diep in schulden steekt.
      
      
        Daar maakt'er een zijn rekeninge,
        Als of geen hemel hem ontginge;
        Terwijl de duivel op hem past:
        En midden in zijn hemelwaanen,
        In het wand'len op de hellebaanen,
        De dood hem met zijn pijl verrast.
      
      
        Wat zal hij dan misrekent wezen,
        Die, als hem niets scheen min te vrezen,
        Zijn ogen opheft in de vlam?
        Maar wijs, en zalig is bevonden,
        Die regt zijn toevertrouwde ponden
        Verrekent, als de Here kwam.
      
    
  