
    
      
        HEer, onze Heer, hoe gloryrijk en heerlijk
        Is uwe naam op d'aarde ! hoe begeerlijk
        Zijt gij, die het licht van uwe Majesteit
        In het hoogste ruim des hemels hebt verspreidt !
      
      
        Zelfs uit den mond der teere zuigelingen
        En kinderen, hebt gij u grote dingen
        En sterken lof gegrond om uw partij;
        Tot dat 'er geen wraakgierge vijand zij.
      
      
        Als ik beschouw uw hoge hemelboogen,
        Rondom den kloot der aarde en zee getogen;
        Die het werk zijn van uw vingeren en hand,
        De maan, het gestarnte in hunnen loop en stand:
      
      
        Wat is de mens, dat gij, vol liefde vonken,
        Aan hem gedenkt ? de mens die legt gezonken
        In rampen ? dat gij des mensen zoon bezoekt,
        Hier, naar uw recht, gesmaadt, gedood, gevloekt ?
      
      
        Gij maakte hem wat min dan d'Engle-scharen,
        (Die eeuwig hare onsterflijkheit bewaaren.)
        Hij leed den dood: Doch gij gaaft hem een kroon
        Van heerlykheit en ere tot zyn' loon.
      
      
        Nu zien wij hem den gouden rijks-staf zwaajen
        Op d'aarde, uw werk: al het wereldrond moet draajen
        Op zijnen wenk; het buigt alles voor hem neer.
        Dit gansche ruim dient hem als zijnen Heer.
      
      
        Het wollig vee, en d'ossen, die de weiden
        Afscheren; al het gedierte van der heiden,
        Van het vruchtbaar veld, en dorre woestenij,
        Staan onder zijn gebied en heerschappij.
      
      
        De vogels, die de ruime lucht doorzweven,
        De vissen, die in zee en stromen leven,
        En met hun vin en vlerken het bruischend nat
        Doorklieven, en doorwandlen het zoute pad.
      
      
        Heer, onze Heer, hoe flikkeren de glanssen
        Van uwen naam uit des hemels hoge transsen
        De wereld door ! Uw heil en heerlijkheit
        Word tot aan het end der aarde alom verbreidt !
      
    
  