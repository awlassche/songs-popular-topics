
    
      
        ALs  ik mij spiegel in het gesigt,
        Van Roose-mondjes ogen,
        Hoe lieflijk straelt dat morgen-ligt:
        Vol Goddelijk vermogen,
        Een kusje noopt, met diep ontzag,
        Haar mond ten Vriendelyken lag,
        Met geur en kleur doormengeld,
        Wanneer de min ons, t’ elken stond,
        Vrijwillig ketent mond aan mond,
        En ziel aan zieltje strengelt.
      
      
        o Bron, van het allersoetste zoet,
        o Voedster van de herten,
        Die door uwe kragt den minnaar doet,
        Verheugen in zyn’ smerten,
        Hoe stroomt uwe mond van levens vogt,
        Mijn Lief, ag, dat Leander mogt,
        Sig in u nectar baaden,
        Hij liet u nimmer ongekust,
        Al schoon zyn’ lust, door nieuwe lust,
        Sig nimmer zou verzaden.
      
      
        Het beitje, dat de bloemtjes plet,
        Zog uit de kragt der kleuren,
        Van Roos, Narcis en Fiolet,
        Nooit aangenaemer geuren.
        Uit Roose-mondjes zieltje zweeft;
        Een geur de Tijm en Nardus geeft,
        En op haar lipjes spreyen:
        Den Nectar en het ambrozijn,
        Een Hemeldauw: o marsepyn,
        o Zoete lekkernijen.
      
    
  