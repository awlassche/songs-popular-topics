
    
      
        Waarom is het dat gij maakt
        Van het Kruis het heilig teken
        Wanneer gij slaapt of waakt
        Of zwijgen wilt of spreken
        Of gaat, of staat, of zit
        Om t’eten of te werken,
        Of kruipt, of knieldt, of bidt,
        Vw’ Schepper in der kerken?
      
      
        HET is om dat ik daar deur
        Met handen, en bij monden
        De Nazareense keur
        Vrijmoedig wil oorkonden;
        Iae melden, dat mijn God
        Is enig en Drievuldig.
        En Christus, voor ons, tot
        Der dood toe, was verduldig.
      
      
        Behalven dezen noch
        Op dat des kruissen zegen
        Mij tegens ‘thels bedrog
        Behoen mag t’alder wegen.
        Want na dien Satans magt
        Vernield is door dit wapen,
        Zoo werd z’ alsnog verkragt
        Door het kruis, van Christus knapen.
      
      
        Midsdien plag Godes Kerk
        Van d’alder oudste tijden
        Haar met dit heilig merk
        Te waren en te vrijden.
        Zoo zeer, schier dat ze sleet
        Met kruissen, hoofd en handen:
        Al wast noch eens zoo leed
        Des heiligs kruis vianden.
      
      
        Vianden des heiligs kruis,
        Die Paulo tranen kosten
        En noch van Godes huis
        De Poorten, en de Posten
        Vernielen, met geweld
        Van hamers en van bylen,
        Daar Christus kruis gesteld
        Was in voorlede wijlen.
      
      
        Maar dits de vuile zweer
        Van Satan, wildydt weten,
        Die nu noch nimmermeer
        Zijn leed en kan vergeten.
        Des hij met hand en mond
        De kruissen noch doed smijten
        Niet anders als een hond
        Plag in de steen te bijten.
      
      
        Onzalige Gemeend
        Der g’reformeerde Kerken,
        Die hand, en mond verleend
        Ten dienst van zulke werken!
        Maar hoe gij meer schoffierdt
        De Golgotaense glory,
        Hoe bij ons meer gevierdt
        Zal werden haar memory.
      
    
  