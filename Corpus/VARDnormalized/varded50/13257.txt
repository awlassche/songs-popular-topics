
    
      
        Gelijk de Zon door haar mogende stralen
        Baard in het aardrijk het zilver, en goud,
        Verlicht de bergen, en donckere dalen,
        En weer doet smelten het water verkout.
        Alzo de mogendheid van uwe liefdt,
        O Jesu werkt in ons, als het u belieft.
        Zo ras u Magdalena wiert gewaar,
        Verliet de wereld, en u volgde naar.
      
      
        Eerst door u goedheid, en zalig vermanen
        Haast zij gevoelde den hemelse schicht,
        En haar bevrosen hert smolt haast in tranen
        Van uwe vyerige liefde verlicht.
        In goud verandert door u gulde stem
        U volgde naar tot in Jerusalem,
        Daar gij met Simon aan de Tafel zat,
        Zij kwam weemoedig met haar gulde vat.
      
      
        Van achter stond aan u heilige voeten,
        En die bedouwde met hare fontein,
        Terstond haar tranen u konden verzoeten,
        (Waar door den zondaar is wederom rein)
        O wat de snelle liefde niet en vindt,
        Zeer wel geschildert een gevleugeld Kind.
        Dat zij palleerde tot haar ijdelheid,
        Nu was alleen tot uwen dienst bereid.
      
      
        Zij met haar eigen haar ging u weer drogen.
        Het vier der liefden ontstak altijd meer.
        Op dees' ootmoedigheid daelden u ogen,
        En hare tranen afwiste gij weer.
        Zij gaf u voeten enen zoeten kus,
        En goot daar over ene volle bus.
        Den zoeten geur deed' open uwen mond
        Zij kreeg vergiffenis van hare zond.
      
      
        O grondeloose Fontein der genaden
        Van uwe liefde wel zei den Profeet:
        Nooit een ootmoedig hert zult gij versmaden.
        Om enen zucht gij de zonden vergeet.
        En u verloren Schaepje weer onthaelt,
        Waarom gij van den hemel zijt gedaald.
        Ons ook de zonden eerst beschreien laat
        Eer u barmhertigheid ons ondergaat.
      
    
  