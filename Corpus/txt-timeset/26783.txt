
    
      
        Swijcht doch niet Heer, O God wilt niet stil wesen,
        Verdraecht doch niet langher dit iammer wesen,
        Dijn vianden Want sy sick steken op,
        Die dy haten verheffen haren kop,
        teghen dijn volck listelick sy raedtslaghen,
        teghen dijn erf hebben sy raet gheslaghen.
      
      
        Sy hebben geseyt laet ons nu gantz wtroeyen
        dat se niet meer volck zijn noch niet en bloeyen
        Dat gheen ghewach sy des naems Israel,
        Gherooft hebben sy en teghen dy rebel
        Een bont gemaect Edom ende Dismaeliten
        Moab oock gaer end die Gebaliten.
      
      
        Amon daer toe, Amalech de Palestijnen
        Die van Tyro ende Assur met den synen
        Die kinderen Loth hulpe hebben ghedaen
        Laet hen den loon met Madian ontfaen
        Met Sysara en Jabin aen kysons beken
        In Endor al vergaen, soo't heeft ghebleken.
      
      
        Maeckt dat al haer vorsten als Oreb varen
        Als Cheb, Sebach Salmana sonder sparen,
        Die daer seyden laet ons de woonste Gods
        Besitten vrij als het deel onses lots,
        Jerusalem latet ons nu vertreden
        End het gantsche lant met alle syne steden.
      
      
        O God wilt se als een Rat onghestadich maken,
        Als een stoppel voor den wint door dijn wraken,
        ghelijck een vuer dat een groen wout verbrant,
        Ende als een vlam die de hooghe bergen brant,
        So laetse fel dijn onstuym weder vinden,
        Ende verslaetse met dyn harde draeywinden.
      
      
        Haer aenghesicht wilt met schaemten versoecken,
        op dat also sy dynen naem besoecken,
        Maecktse beschaemt verslaetse in eewicheyt
        Gantsch ongeacht brengt in verdriet en leyt,
        Op dat hen mach dijn naem wel bekent werden,
        Ende dat du bist de Heer allein op aerden.
      
    
  