
    
      
        Mijn sinnen alle vijf sijn schier besweken,
        By u Goddin?
        Wins soetheyt als een bie
        Stort honich in
        Den mondt, door't liefflijck spreken,
        O! Muse-stem ach ooghen die
        Doorstralen 'thooft,
        Van die ghelooft,
        Te winnen
        Inden strijdt, laes! wordt ontrooft
        Van kracht en sinnen.
      
      
        Onwinnelijcke maeght ô! ziel mijns leven,
        Hoe naerder 'tlicht
        Van u schijnt tot gheluck
        Hoe swaerder,, schicht
        My wordt in't hert ghedreven
        Dies voel te samen vreucht en druck:
        Hoe lang sal ick
        Den echten strick
        Betrachten,
        Daer ick schier door hitte stick,
        In mijn ghedachten.
      
      
        Soo u medooghentheydt der minne treken
        Is onghewis,
        Soo sal ick in't ghetraen,
        Ghelijck een smis
        Door't water meer onsteken,
        En altijdt meer in branden gaen:
        De tongh die klaeght:
        Het hert dat jaeght.
        
          'Tverlanghen
        
        Naer u gonst ô! weerde maeght,
        Houdt my ghevanghen.
      
    
  