
    
      
        Hoort toe, ghy Leeuwen fijn
        Al van de Ghentsche stede,
        Betraut tot elck termijn
        Op Gods ghenadichede,
        Die zouct paeys ende accort
        En 's conyncx prospereren,
        God sal tot u confoort
        De landen doen floreren.
      
      
        Al hebben de Schotten boos
        Met de Inghelsche natie
        Meenen vercreghen loos,
        Door de valsche vocatie,
        Van Pottelsberghe stranck,
        Die Montengny zaud' halen,
        Zijn loon sal wesen cranck,
        Als hy hem zal betalen.
      
      
        Halewijn, het slot,
        Al moest hijt oock verlaten,
        En Comene, het cot,
        't En zal uliên niet baten;
        Ghy die Gods kercke schent
        Zullet noch al beclaghen,
        Want daer elck Malcontent
        Wilt clouck zijn leven waghen.
      
      
        Up Rijssel, was den caut,
        Wilde ghy haest gaen schieten,
        Maer voor Marquette staut
        Moest uliên haest verdrieten;
        Want wel zes hondert doot
        Zijn daer ghebleven t'samen.
        De Walen schieten met loot,
        Ghy mueght uliên wel schamen.
      
      
        Al voor Aultrive zwaer
        Was 't dat zy leger sloughen,
        Dees Prins-ghesinde, maer
        In 't eerste zy zeer loughen;
        La Noue die sprac zeer bly:
        'Ic zal de stercte winnen,
        Had' ic pyonniers by my,
        Wy zauden gaen beginnen.'
      
      
        Ryhove daer terstont
        Vant hem zeere ghewerre;
        Ic moet elck maken kont
        Hy speelt altijts van verre,
        Ghelijc de trompetten gaen,
        Zoo spreken zijn divisen;
        Niet dan ghelt zouct hy waen,
        Gheen vechten ziet men hem prysen.
      
      
        Zes daghen zeer vervaert
        Was 't dat zy 'er vooren laghen;
        Van binnen zeer vermaert
        Quamen dickmael uutgheslaghen
        Al in de Schotten wreet
        En de fransche Hughenoten.
        't Was veel om ziene leet,
        La Noue hevet oock verdroten.
      
      
        An den Prince vroet,
        Ende an 't Vlaemsche gheweste,
        Zoo schreef hy, metter spoet,
        Het docht hem zijnde het beste
        Dat elck zaude wesen haest
        In de stercten ghesonden,
        Oft van den vyandt naest
        Werden zy ons ontvonden.
      
      
        Want an Aultrive sterck
        En cuenen wy niet gheraken;
        Gheeft ons den vyant werck,
        Wy moghten 't hier wel maken
        Als voor Gheertsberghe fel,
        Daer onsen leger moest trueren.
        Al met dees woorden snel
        Trocken zy t'samen daer vueren.
      
      
        Die soldaten fraey,
        Die up Autrive laghen,
        Hadden hemliên zonder dilaey
        Voorsien, al voor veel daghen.
        Waeffel-yzers breet ende smal,
        Al eyst dat veel verwondert,
        Ghehaelt een groot ghetal,
        Up 't lant, by den drye hondert.
      
      
        Ryhove zeer subijt
        Es haest van daer ghetrocken;
        Met ghelt en ghiften wijt
        Heeft hy eenighe doen locken
        Om Aelst te verraden schoon,
        Secreet, met stille zwyghen;
        Want zonder verraders loon
        En can hijt niet ghecryghen.
      
      
        Quatrioten goet,
        Sprac Ryhove, tot zijn behouven:
        'Fortune met onspoet
        Wilt ons t'samen bedrouven.
        Aelst was ons toegheseit,
        Dwelc wy nu moeten falen;
        Den Prince qualic greit
        Dat naer ons schoten de Walen.'
      
      
        Als zy dees faulte nu,
        Voor Aelst hadden ghecreghen,
        Zijn zy met grooten gru
        Voor Ghent t'samen bedeghen;
        Want zy de boeren dwaes
        Ducaetkens doen uplegghen,
        Oft met branden, eylaes,
        Dreeghen se, naer haer zegghen.
      
      
        Zoo ziet men Vlaenderlant,
        Van uutlandts volc vercrachten,
        's Conincx volc aen elken cant
        Wilt lettel yemant achten,
        Om dat zy de waerheit naect
        Willen voorstaen in tyden,
        Elc naer de lueghens haect
        Om Calvinus belyden.
      
      
        Catholijcke, ghy
        En mueght daerom niet trueren;
        Om ulieden bevry
        Verwect God tot deser hueren
        Veel heeren en graven rijck,
        Die t'samen accorderen
        Om zijn kerk in elcken wijck
        Te stellen in floreren.
      
      
        De boosheit es nu uut
        Van dit valsche gheslachte;
        Als Mer Gillis Borluut
        Zullen zy by daghe en nachte
        Ten einde varen zaen;
        Want dat es oynt ghebleken,
        Versleghen oft ghevaen,
        Die jeghen God en den coninck steken.
      
      
        Oorlof al te gaer
        Edel Leeuwen vrymoedich,
        In 't catholijc gheloove claer
        Ende liefde uws naesten gloedich.
        Ghylier mueght Leeuwen zijn,
        Maer d'ander niet ten halven
        Uut 't geslachte van Juda fijn,
        Maer zy gaen met de Calven.
      
      
        Die dit liet heeft ghestelt,
        Hy hoopt een leeu te wesen,
        Al lijt hy hier ghewelt,
        Door Gods ghenade ghepresen;
        Zoo wilt hijt achten clein
        Dat zy hem hier bewysen,
        God wille hem hier zeer rein
        Met zynen gheeste spysen.
      
    
  