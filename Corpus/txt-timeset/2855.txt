
    
      
        Nu Ick mijn tot scheiden
        Immers moet bereiden
        en tselleve doen al metter daet
        Ick begin mijn schreyen
        en druck wt te spreyen
        In een den alder droefsten staet
        sonder torment kan ick niet weesen
        Want te sin apsent van mijn lief gepreesen
        mijn sieckt en Is niet om geneesen
        dies Ick sal sterven en bederven deesoelaet.
      
      
        Gij wreede seebaeren
        die den mens bederven
        met al u krachten fel
        Al ben Ick Jonck van Jaeren
        wilt mijn niet spaeren
        als Ick passeere die see seer fel
        want ick besouck doer druck seer strange
        daerom In u rijck wilt mijn ontfangen
        want hert en sin, moet daer nae voerlangen
        tot mijn begeeren wilt u sesseren doet bevel
      
      
        0 liefelick voerheeven,
        die Ick al mijn leeven
        wt grondts mijn herten hebben bemint
        heb Ick Iet quaedts bedreeven
        wiltet mijn voergeeven
        wandt om sterven ben Ick besint
        naeden doet Is al mijn haeken
        om Inden noet mijn te voormaeken
        mijn krachten mijn noeit soe ontbraeken
        gelijck doer lijden nu ten tijden min Is bekent.
      
      
        Adieu prinses In duechden,
        maechden vol Iuechden
        het Is met mijn algedaen
        adieu soelaes en vruechien
        die mijn hert verhuechden
        adieu Ick mach wel gaen
        aedieu helaes mijn meedoesin
        dies Ick nu raes doer groete pijne
        als een schaeduwee des doedt Ick voerdwijne
        als water beeken mijn oegen leecken meenigen traeu
      
    
  