
    
      
        HOort ick sal v verclaren,
        Wat in Hollant is gheschiet
        In den voorleden Jaren
        Achtenueertich tot vijftich toe siet,
        Gods woort  was aldaer
        Op Delfs hauen dier tijt
        door zijn ghenade seer vruchtbaer
        Mannen vrouwen bekeerden met vlijt.
      
      
        Hoereniagers en dronckers
        Kijuers gierighe niet te min,
        Clappers ende Pronckers
        Sijn verandert van haren sin
        die werelt mocht dat acht slaen
        En hebben wel breet vertelt
        dat sy naemen een ander leuen aen
        En die wolf quam met ghewelt.
      
      
        Die Schout van delft ghecomen
        Op die Hauen in der nacht
        En heefter twee ghenomen
        In die stadt gheuanghen ghebracht
        Van die en bleeffer geen
        Volstandich ten eynde toe
        Sy en hadden niet getimmert op den steen
        duncket my also ick beuroe.
      
      
        Den druck die heeft ontsteken
        Op die hauen ghelijck als brant
        die voncken so te spreecken
        Sijn gheslagen door Hollant
        die schaepkens verstroyden seer
        Plaets creghen si nae den druck
        Haer sommighe heeft godt die heer
        wech gheruckt voor dat ongheluck
      
      
        Sy zijn tis claere reden
        Voor dat ongheluck wech ghehaelt,
        Die rusten nu in vreden
        Nae haren tijt zijn sommige gedwaelt
        Door twist zijn si verleyt
        Ghetreden wt Christus verbont
        In haren onghehoorsaemheyt
        Beminnen een touersche sont
      
      
        Ghy die zijt blijuen staende
        Siet toe dat ghy niet en valt
        So Paulus vermaende
        Dat toch Christus crijcht ghestalt
        Een yeghelijck wel toe sicht
        Die daghen ghedachtich zijt
        In welcke ghy wordet verlicht
        En stredet een goeden strijt.
      
      
        Dat wy int doopsel begroeuen
        Is niet wech wt ons natuer
        Vroom strijden wy behoeuen
        Om te blijuen een nieu mensch puer
        Want ons aenhangt het quaet
        Al van des vleesch gheboorte
        O Vader ons by staet
        dat wy na den geest gaen voort
      
      
        Al die gheestelijck leuen
        die sal wandelen na den geest
        Gods kinderen worden ghedreuen,
        Van den geest gods so men leest
        Wie gheestelijck is ick vint
        Romeynen int achste so net
        Die is gheestelijck ghesint
        Gheestelijck is zijn ghebet.
      
      
        Die heydenen bidden lacy
        Om dat aertsche meesten deel
        En menen dat sy met gracy,
        Sijn verhoort door woorden veel
        Maer Christus die heeft ons hier
        Een ander ghebet gheleert
        In gheestelijcke manier
        Want hy gheestelijck informeert.
      
      
        Christus gheboot te soecken,
        dat rijcke Gods voor al
        daer op heeft hy ghesproken,
        dat sodanighe worden sal
        Gheworpen toe al dat
        Hem is van noden weest wijs,
        die leden zijn toch plat
        Is dat lichaem niet beter dan die spijs.
      
      
        Godsalich te leuen moghen
        Is een groot gewin dats claer
        En hem te laten ghenoeghen
        dit godsalicheyt heeft eenpaer
        Van dit leuen beloften pleyn
        Ende dat toecomende is
        Laet ons met herten reyn
        Om dat gheestelijcke bidden fris.
      
      
        So wie afkeert van sonden
        Hem tot arbeyt geerne geeft
        Dat hy tot allen stonden
        Voor den armen hier wat heeft
        Neemt aen der heylighen nootruft
        En siet dat ghy geerne spijst
        Door goet ende quaet gherucht
        V als dienaers gods bewijst.
      
      
        Ick groet v al te samen,
        Ghy schaepkens wijt verstroyt
        Wilt op Gods woorden ramen
        Want zijn gheest dat herte verstroijt
        By ons tijt ist ghebuert
        Veel vroomheyt een abuys
        Blijschap ende ghetruer
        Heeft men in des Heeren huys.
      
    
  