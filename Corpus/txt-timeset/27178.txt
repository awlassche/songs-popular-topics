
    
      
        Als ick moet scheyden certeyne
        van v schoon maechdeken reyne
        soo sal ick noch dickmaels weyne
        om v alleyne
      
      
        Edel is die schone carsouwe
        hy spant oock die croone der vrouwen
        op haer staet sonder flouwen
        al myn betrouwen
      
      
        Fraey edel is hy van manieren
        en oock seer lieffelyck int bestieren
        troost my dat bidick v fiere
        o schoon rogiere
      
      
        Men sach noecht schoonder figuyre
        noch amoireuser creature
        dan dit beeldeken pure
        teeniger vre
      
      
        Eerlyck is die lieffde gepresen
        en oock van schoonheyt vyt gelesen
        onder duysent int wesen
        noyt schoonder verresen
      
      
        Niet sonder haer mach myn genoegen
        noch gout noch siluer schoon in doogen
        al quaemt als pylen wt bogen
        my toegevlogen
      
      
        Sal ick geenen troost verweruen
        soo moet ick om v liefken sterven
        en van v schoonheyt niet eruen
        dats myn bederuen
      
      
        Als ick aensie  v eerbaer leeuen
        t'geen in myn herte staet geschreuen
        soo moet ick in vreuchden leeuen
        vry sonder sneuen
      
      
        Het is groote pyn en verdriet
        die hen van syn lieff verlaeten siet
        maer wel mach hy hem verblyden
        die se mach spreeken sonder myden
      
      
        Schoon princes liefken vyt vercoren
        en laet v liefken niet verlooren
        soo sal ick noch vreucht oorboren
        en druck versmoren
      
    
  