
    
      
        Een Vrouken heb ic zoo zeer bemint/
        Gheen liever en mach daer leven:
        Ic weet wel datse my nau en kent/
        In myn hert is sy gheschreven:
        Mocht ic eens komen by haer present/
        Dat icse mochte spreken/
        Ic duchte neen/ sy is zoo gent/ zoo excellent/
        Het zal aen haer ghebreken.
      
      
        Van leden is sy zoo wel ghemaect/
        Ic en machse by niemant ghelijcken/
        Dan by Helena die wert ontschaect/
        Al wt dat lant van Grijcken/
        Van eenen jonghelinc die hiet Parijs/
        Van Troyen was hy gheboren:
        Sy is rein ende daer toe wijs/ sy voert den prijs/
        Boven alle vrouwen wtverkoren.
      
      
        Troylus liefde en was noyt zoo groot/
        Dat mercke ic wel aen de myne/
        Die omme Breseida sterf den doot/
        Met bitterlijcke pijne:
        Sy heeft myn hert zoo zeer doorwont/
        Doorschoten met vyerighe stralen:
        Mocht icse eens kussen aen hare mont/ ic waer ghesont/
        Ghenesen al te male.
      
      
        Van leden is sy zoo wel ghestelt/
        Als Medea/ die wonder wrochte/
        Sy hadde tgulde Vlies in haer ghewelt/
        Jason haer tot schanden brochte:
        Hy lietse blijven in swaer verdriet/
        De fleur boven alle Vrouwen;
        Hy kreegh synen wil vaet dit bediet// end achtese niet
        Sy bleef in grooten rouwe.
      
      
        Eer ic schoon lieveken zoo zoude zijn/
        Ic liete my liever ontlijven:
        Ende lijden in myn herte pijn/
        Eer ic v zou laten blijven:
        Maer als Pyramus de Jonghelingh weert/
        Zoo zoude ic daer liever om sterven:
        Die om Thisbe de bloeme expeert// al met syn sweert/
        Syn herte gingh deurkerven.
      
      
        Balihasar noyt zulcken liefde en droegh/
        Op Pallas/ Vrouwe vol swaricheden:
        Al wast dat hy ooc twee Reusen dootsloech/
        Ende twee Leeuwen daer mede/
        Hy wan syn Liefken met grooter kracht/
        De Soudaen hadse hem benomen.
        Al van twee Reusen werdt sy ghewacht/ by dagh en nacht/
        Datter niemant by en zoude komen.
      
      
        Omme v zoo wil ic waghen myn lijf/
        Als Herculus de Ridder boude/
        Die Euxonia met syn bedrijf/
        Haer leven heeft behouden:
        Hy verwan het Moster het felle beest
        Dat haer zoude hebbe gheten:
        Het quam wter Zee met groot tempeest/ alsoomen leest/
        Hy hevet doot ghesmeten.
      
      
        Zegghet my schoone hoet met v staet/
        En wilt my niet bedrieghen:
        Ic bid v dat ghy my niet en verraet/
        En wilt my doch niet lieghen.
        Als Dalida de vrouwe wreet/
        Die Samson heeft bedroghen:
        Al met een schaers syn hayr af-sneet/ groote pijn hy leet/
        Hy moeste den doot ghedooghen.
      
      
        Oorlof schoon lief/ doch om my peyst/
        Wildy my niet staen ter spraken:
        De liefde die ic draghe is ongheveyst/
        Dat zeggh' ic v by ware zaken:
        Laet my doch troost van v ontfaen/
        Oft ic zal heel verdwijnen:
        Ic ben om v met druc belaen/ dat heeft ghedaen/
        V vriendelijc aenschijne.
      
    
  