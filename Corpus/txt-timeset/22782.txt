
    
      
        Mauricius van Nassouwen
        ben ick van Duytschen bloet/
        Ons Vaderlandt getrouwe/
        blijf ich in Gods behoet/
        Mijnes Heer Vaders gangen/
        volg' ic vry metter daet/
        Den vyandt te verstrangen
        in zijnen loosen raet.
      
      
        Al mijnen lust gepresen/
        geweest is vast doorgaens/
        Hoe ick doch mocht genesen,
        die daer zijn soo goet Spaens.
        O lieve Partriotten/
        hoe blijf dy dus verblint?
        Dat ghy/ die met u spotten/
        noch alsoo seer ghesindt.
      
      
        U mach doch wel ghedencken/
        hoe sy tot aller stondt/
        Ghesocht hebben te krencken/
        die schoon Landt inden grondt.
        All ons trouwe Voor-standers
        zijn by haer gantz verdacht
        Hoe veel kloecke Neerlanders
        zijnder ter doot ghebracht.
      
      
        Roem op mijn tonghe reyne/
        hier van wilt doen ghewach/
        Doe menich Edel greyne/
        weerdich van groot beclach/
        Zijn van dit wreet ghebroetsel/
        dit listich Basilisch
        Als oft het waer haer voetsel/
        verslonden venijnisch.
      
      
        Ick en weet waer beghinnen/
        waer sal ick vanghen aen?
        Al mijn verstant mijn sinnen/
        my nu gantzlick ontgaen.
        Wel op Marquis van Berghen/
        Baroen van Montigni,
        Ken can niet langher berghen/
        wat ick nu gheschien sie.
      
      
        Comend' in Spangnen
        om te vertooghen den Coninck
        Hoet hier te land'
        allomme gestelt was/ en toeginck/
        Beyde moesten sy treuren/
        helaes! den bittren doot/
        Ten mocht haer niet ghebeuren/
        weder te keeren oyt.
      
      
        Is dit gheweest d'beghin/
        van te storten d'Edel bloet?
        Sal oock sConincx ghesin/
        self hier van niet zijn behoet?
        O Karel Prins van Spangnen/
        sConinc Phlips eenich soon/
        Wat ist doch voor calangne/
        die u niet en verschoon?
      
      
        U ghemoet wel gheneghen/
        tot dit Nederlandts Prieel/
        Ist dat daerom moest sneven/
        een soo Nobel Juweel?
        Denct nu ghy Patriotten/
        wat U te wachten staet/
        Nu men oock alsoo totten/
        Sone toe selfs om gaet.
      
      
        Sulcx is daer nae bewesen/
        als menich Edel-man/
        Te Brussel onverwesen/
        in Pincxter weeck om quam:
        Van Batenborch ghepresen/
        twee broeders wel befaemt/
        Moesten voor al haer leven/
        verliesen onbetaemt.
      
      
        Van Egmont en van Hoorne/
        O Edel Graven fier/
        Doodt u oock sConincx toorne/
        die hiet soo goedertier?
        Waer blijven u Victorien/
        Egmont/ u daden stout/
        Is dat tot een memori
        uwer diensten menichfout?
      
      
        Alle ghy andre Mannen/
        die cloeck en onvertzaecht
        Van dese felle tanden/
        vernielt zijt, oft verjaecht:
        Om dat ghy 'tslandts welvaren/
        soo ghetroulick voor staet/
        Uwe Namen verclaren/
        uwen Loff vroech end 'spaet.
      
      
        Nemmermeer en sal sterven/
        uwen roem noch u eer/
        Maer doorgaens suldy erven/
        Loff en Prijs langs soo meer/
        Ghy vrome dappre Helden,
        die cloeck en onvervaert
        Door 't Vaderlandt u selven/
        lijf/ goet/ noch bloet en spaert.
      
      
        Nassouw isch Huys ghepresen/
        U moet ick boven all/
        Loff, prijs end' Eere gheven/
        in dit gants aertsche dall.
        Van Keyserlicken Stamme/
        doorluchtich gants soo seer/
        Verschijnt nu als een vlamme/
        lofflick uwes Naems eer.
      
      
        Als u Gheslacht Hoochweerdich/
        sien wy cloeck ende stout/
        Sich op t' offren volveerdich/
        tot 'tsVaderlandts behout.
        Graeff Adolff die is bleven/
        in Vrieslandt inden slach:
        Graeff Lodwijck hoock-verheven/
        op Moker-heyde lach.
      
      
        Sijn metghesellen waren/
        Henrick de Jonghe Graeff/
        Met hem tself wedervaren
        is Christoffel Palsgraeff/
        Ghelijcmen oock Graeff Phlips/
        als een strijtbaer Campioen/
        Ghesien heeft byder lip/
        sodanighen offer doen.
      
      
        Sou men niet segghen t'waer/
        soo ghenoch vuyt eenen Stam/
        Om versaedt te zijn maer/
        noch een ander moester an/
        Guilelmus van Nassouwen/
        sulck Edel Prince wijs
        Moest ons oock doen onthouwen/
        het moordadich advijs.
      
      
        O Vader hooch ghepresen
        des Vaderlandts soo goet/
        Gheensins hebdy u leven
        verschoont tot ons behoet.
        Laet nu O God Almachtich/
        den Spaenschen hooghen moet/
        Eens sincken/ die ghy crachtich/
        de grootse vallen doet.
      
      
        Wilt ons voort-aen behoeden/
        voor haer listen so valsch/
        En met ons al de goede
        voorstanders Duytsch en Walsch.
        Wy dancken u met vreuchden/
        in dit Nederlandts pleyn:
        Want ghy wilt ons in deuchden
        beschermen alghemeyn.
      
    
  