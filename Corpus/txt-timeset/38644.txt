
    
      
        Recht soo de gulde Son
        Gheen weergay kan verdraghen,
        Als't bleeck toen Phaeton
        Die Iupiter verslon:
        Die door sijn eyghen raet
        Wou voeren Phoebi waghen,
        Maer t'rouwt hem met de daet
        Want hem den Godt verslaet:
        Ach soo ben ick schier ghestelt!
        Om dat ick quam ghenaecken,
        Mijn Son dat schoonste beldt,
        Aen haere kaecken.
      
      
        Den blixem haers ghesicht
        Die heeft mijn siel versenghelt,
        Ach onghenaeckbaer licht!
        Daer schoonheyt self voor swicht:
        O wesen van natuer
        Met straelen glans onenghelt,
        Hoe valdy my soo stuer?
        Daer ick noch dach noch uer
        Rusten kan, die liefdens gloet
        Die my de binne-crachten
        Verteirt, en mijn ghemoet
        In min doet smachten.
      
      
        Hoe langh wreede Goddin!
        Sulde mijn hert doorschieten?
        Met pijlen vande min,
        Daer ick u hert noch sin
        Noyt kan door trouwen dinst
        Oft wedergonst ghenieten,
        'Tis al verlies, gheen winst:
        Verkrijgh ick in het minst'
        'Laes hoe ben ick niet ontstelt?
        Die liefd heb ingheswolghen,
        Venus coomt met ghewelt
        My te vervolghen.
      
    
  