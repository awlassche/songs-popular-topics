
    
      
        S Morghens vroegh inden dagheraet
        Verliet ick al mijn ruste,
        Om een die in't herte staet,
        Ick socht hem met groot luste.
      
      
        Ick socht hem maer ick vondt hem niet,
        Mijn herte was vol rouwe
        Ick gingh vol druck en groot verdriet
        Door soo menigh landouwe.
      
      
        Al waer ick quam had hy gheweest
        Hy scheen voor my te vluchten,
        Ick voede mijn benouwen gheest
        Alleen met deerlijck suchten.
      
      
        Ick besweer u ghy dochters schoon
        Van Syon hoogh ghepresen,
        Indien ghy vindt mijn lief ydoen,
        Soo wilt mijn boden wesen.
      
      
        Seght hem dat een die hy bemindt
        Is soo benouwt van binnen,
        Soo sy by hem gheen troost en vindt
        Sy sterft van reynder minnen.
      
      
        Nu antwoort ons o jonckvrouw teer
        Die ons dus comt besweeren
        Hoe danigh is die schoon jongh Heer
        Daer nae staet u begheeren.
      
      
        Hy is van clare witheyt root,
        Als die de Wijn-pers treden,
        Hy heeft voor my al tot der doot
        Soo vromelijck ghestreden.
      
      
        Sijn vader regeert s'hemels throon
        Sonder eynde oft beginne,
        Sijn moeder is een jonckvrouw schoon
        Dese ist die ick beminne.
      
      
        Hy is een Ridder sonder blaem,
        Al doet hy my dus weenen,
        O dochters nu hoort sijnen naem,
        Iesus van Nazarenen.
      
      
        Nu laet ons gaen ten cruycen baen,
        Daer plachmen hem te vinden,
        Daer sult ghy oock wel haest verstaen
        Nieuw maer van uwen beminden.
      
      
        Doen ick des cruycen baen in trat
        Met een soo vromen moede,
        Daer van d' ick mijn lief op het padt
        Gheheel bedeckt met bloede.
      
      
        Och zijt ghy dit mijns herten lief
        Cieraet des hemels throone,
        Wie heeft ghedaen dit ongherief
        Aen u edel persoone?
      
      
        Voor u was ick gegaen ten stijd',
        O vyandt is verslaghen,
        Ick acht seer weynigh wat ick lijd',
        Om uwe minne te draghen.
      
      
        Nu comt met my reyn Ioncvrou schoon
        Al tot mijns Vaders stede,
        Want mijn victorie ende kroon
        Die gheve ick u oock mede.
      
      
        Adieu adieu gheselschap oude,
        Ghy en cont my niet vermaecken,
        Ick wil volgen mijn Bruydegom stout
        Om tot de kroone te geraecken.
      
    
  