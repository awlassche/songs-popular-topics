
    
      
        Hoort toe alleghelijcke
        Van vreuchden een nieu Liet,
        Van Groeningen die stadt rijcke
        Voorwaer ick lieghet niet,
        Men sach daer triumpheren
        Door al die gantsche Stadt
        Tsavonts te seven uren,
        Die Teertonnen branden radt.
      
      
        Op een vrydach sonder loghen
        Int ses en tseventichste Jaer,
        Die Walen uut Groeningen togen
        Veel blyschap was aldaer:
        Men sach van vreuchtontspringhen
        Over die straet cleyn end groot,
        Die thien jaer ons straten beginghen
        Zijn wy van verlost bloot.
      
      
        Men sach daer vreucht hantieren
        Met de Clocken cleyn end groot,
        Daer was noyt schoonder vieren
        Op Sint Martens Toren minjoot,
        Die schalmeyen hoordemen speelen
        Opt Wijnhuis met soet gheluyt,
        Met Harpen ende veelen
        Soo toghen die Walen uut.
      
      
        Souden wy ons niet verheughen
        Wy waeren in grooten noot,
        Niet ghenoech connen wy ons verneugen
        Want sy ons maeckten bloot:
        d'Overlast is niet om vertellen
        By t'goet van ons ghedaen,
        Seyden zy int vanghen der Cornellen
        Die u met moort en brant wou slaen.
      
      
        Ick sal u gaen verclaeren
        Dat in gheen Heeren Lant,
        Meer blydschap is weervaren
        Alst in Groeninghen is bekant,
        Van Picktonnen branden, en delven
        Te drincken oock voor de deur,
        s'Nachts tusschen thien en elven
        Quam ons d'ongheluck veur.
      
      
        Tghebeurde met veel schromen
        Al op der selver nacht,
        Dat die Thoren in brant is comen
        Daer was soo groot gheklach,
        Men hoorde karmen en weenen,
        Och wat jammer is hier gheschiet,
        Hier toe kan helpen onser gheenen
        t'Mach branden so lang alst God belieft.
      
      
        Die vlam is opgheslaghen
        Al in den Toren hooch,
        Die balcken branden by vlaghen
        Om dat sy waren soo drooch:
        Die Clocken hoordemen klincken
        Zy vielen al op den gront,
        Die vlamme sachmen blincken
        Theeft soo menich hart doorwont.
      
      
        De Pijnappel is ghevallen
        Van boven aff ter neer,
        Het maeckte groot gheschalle
        De borghers deden groot weer,
        Inde Kerck zijn zy gheloopen
        Met water alsoo ras,
        Hebbent over al begoten,
        Al op dat selve pas.
      
      
        Wy zijn nu nieuws gheboren
        Borghers hebt goeden moet,
        Danckt God int hoochst' vercoren
        Dattet hier by bleve goet,
        Die schaed' is te verwinnen
        Tis nu oock al ghedaen,
        Maer tot Antwerpen binnen
        Is meer schaede ontfaen.
      
      
        Mochtet ander Steden ghelucken
        Soo te worden het Crychsvolck quijt,
        Zy wenschten meer Torens ontstucken
        Al sonder langher respijt,
        Men siet claerlijck voor ooghen
        Dat de Prohecy is vervult,
        Dat die Toren in brant is ghevloghen
        Weest doch hierin verdult.
      
    
  