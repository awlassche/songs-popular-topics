
    
      
        Een nieuwe Liedt wy heven aen,
        Des wolde Godt onse Heere,
        Toe singhen wat Godt heeft gedaen,
        Tot sijnen lof ende eere,
        Te Bruesel in dat Nederlant,
        Wel door twee jonghe knapen,
        Heeft hy sijn wonder macht bekant,
        Die hy met sijnen gaven,
        Soo rijckelijck heeft ghetzieret.
      
      
        De eerst recht wel Johannes hiet,
        Soo rijck aen Godes hulden,
        Sijn broeder Heinrick nae den Geest,
        Een rechter Christ sonder schulden,
        Van dees werelt ghescheyden sint,
        Sy hebben die croon verworven,
        Recht als die vroome Godes kint,
        Voor sijn woort sint sy ghestorven,
        Sijn Martelaers sijnse worden.
      
      
        Sy songhen soet, sy songhen suer,
        Versochten mennighe listen,
        Die knapen stonden als een muer,
        En verachten die Sophisten,
        Den ouden vyandt dat seer verdroet,
        Dat hy was overwonnen,
        Van sulcken jonghers hy soo groot,
        Hy wordt vol torns van stonden,
        En ghedochtse te verbernen.
      
      
        Twee groote vieren staken sy aen,
        Die knaepkens sy daer her brachten,
        Die gaf groot wonder yderman,
        Dat sy sulcken pijn verachten,
        Met vreuchden sy haer gaven daerin,
        Met Godes lof ende singhen,
        Den moet werdt den Sophisten cleyn,
        Van desen nieuwen dinghen,
        Doen God soo liet sien sijn wercken.
      
      
        Die assch' en wil niet laten af.
        Sy stuift in alle de landen.
        Daer en helpt beeck, cuyl, gracht noch graf,
        Sy maeckt den vyandt ter schanden,
        Doen hy int leven doer den moort
        Hem te swijghen heeft ghedrongen
        Den moet hy doot aen allen oort
        Met aller stemmen en tonghen
        Geheel vrolijck laten singhen.
      
    
  