
    
      
        Nymphjens van de groene hoven,
        Wilt met my de Roosiens loven?
        Noyt men schoonder planten vond'
        Flora de goddin der bloemen,
        Comt den roem der Roosen roemen?
        'K meen mijn schoone Rosamond'.
      
      
        Rosamont heeft roode rosen,
        Die op witte kaecken blosen,
        Van Natura haer ghejont:
        Gheen ghewas en kan my dinen:
        Soet is den reuck van Iesaminen
        Soeter geur heeft Rosamont.
      
      
        Om haer hooft als stralen, rollen
        Blonde hairen goude crollen,
        Blancke borstjens poesel-ront:
        Praxcetiles heeft noyt leden
        Vyt yvoir soo schoon besneden,
        Als mijn weerde Rosamont.
      
      
        Cond' Apelles wel afmalen
        Vruchten, daer natuer haer palen
        Noyt soo diep had inghegront.
        Even-wel noyt const ten toon,, leyt,
        Die uyt-munten sulcken schoon,, heyt,
        Als de schoone Rosamont.
      
      
        Vrindelijcke maeghde-wanghen,
        Die het hertjen doen verlanghen,
        Van die stets in liefde gloyt.
        Noyt vol-presen hemels wesen,
        Wilt my van de min ghenesen',
        Daer mijn jeught wort mé gheboyt
      
      
        Rust mijn lammers lieve schaepen?
        Die gaen met de Roosiens slapen,
        Daer ick slaep noch rust gheniet.
        Herderin aenhoort mijn clachten?
        Waer ick mé vol-eynd' mijn nachten,
        Dat om uwen't wil gheschiet.
      
    
  