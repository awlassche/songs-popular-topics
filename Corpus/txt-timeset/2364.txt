
    
      
        Nu Heere aenhoort ons claegen /
        En suchten met traenen groot/
        Helpt ons dit lyden draegen/
        Oft wij blyven inden noot.
      
      
        Wy gaen nu heer al treuren /
        En bedroeft al totter doot /
        Want ons en mach niet ghebeuren
        Inder zielen dat levende broot.
      
      
        En wilt u niet te zeer bedroeven
        Gheestelijck condi den Heer ontfaen:
        Hij compt ons gheloove nu proeven /
        Wy datter sal wanckelbaer staen.
      
      
        Dese droeve tyden
        Zyn lange ghepropheteert /
        Dat die heylige kerck soude lijden /
        Ende worden ghepersequeert.
      
      
        Want vele groote abuysen
        Hebbender ommeghegaen:
        Die wilt Godt doen verhuysen /
        Maer dout gheloove sal blijven staen.
      
      
        Die poorten vander hellen
        Noch die macht der duysterheyt
        En can die kercke nyet vellen
        Zy blyft inder eeuwicheyt.
      
      
        Godts woort en mach niet liegen
        Het blyft inder eeuwicheyt staen /
        En laet u toch nyet bedriegen
        Noch en wilt Godt nyet afgaen.
      
      
        Staet vast ghy Catholicken /
        Op doude Religie goet
        En wilt toch nyet afwycken /
        Maer stort vry daer voore u bloet.
      
      
        En zyt nyet zoe cleynhertich /
        Al zyn wy in lyden groot
        Den Heere die is barmhertich
        Hy helpt ons inder noot.
      
      
        Laet ons al tot Godt keeren /
        En laeten de sonden groot /
        Hy sal zyn plagen weeren /
        Ende ons bystaen totter doot.
      
      
        Ghy sondaers alle ghemeene /
        Aenhoort myn droevich liedt/
        Laet ons onse sonden beweenen
        Oft wij vallen in swaerder verdriet.
      
    
  