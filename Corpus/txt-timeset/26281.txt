
    
      
        Antwerpen rijck,
        o Keyserlijcke stede
        Niet ws ghelijck
        Ghy zijt nv ghêel in vrede
        V cooplien al
        Ziin al Capharnaïten
        Dies die v God sal
        In den afgrond versmiten
        Tyrus heeft noyt ghedaen,
        Tgheen dat ghy hebt bestaen
        Nochtans yst wel versoncken,
        Sydon quaet end verhoed
        En heeft noyt Christen bloed,
        Gheliick ghy doet ghedroncken
      
      
        V tyrannye
        Saldie niet haest cesseren?
        
          Verraderye
        
        Sietmen in v regneren
        V Pastoor boos
        Van onser vrouwen kercke,
        Met een wijf loos
        Legt zijn valscheyt te wercke.
        Symon is hy ghenaemt,
        End twijf is wel befaemt,
        Sy heet langhe Margriete,
        Der secten Iesuijt,
        Die daer brynghen altijt
        Gods kinders in verdriete.
      
      
        Dit valsch wijf ghyngh
        Met een dobbelen gronde
        Een ouderlyngh
        Groette sy met den monde
        Segghende vriend,
        Mijn gheest is seer verslaghen
        Goed raed my diend,
        Hoe ick God mach behaghen.
        Ons paep de vuyl catijf
        Verdruct my aerem wijf
        End ghy weet doch de waerheyt,
        Hoorde ick eens aerm schaep
        V Dienaers met den paep
        Mijn herte voer wt swaerheyt.
      
      
        Christoffel cloeck,
        Draghende Christum binnen
        Heeft sulck versoeck
        Aenghenomen wt minnen:
        Tweemael dispuyt
        Hadden sy met hen beeden
        De paep den druyt
        Moeste met schanden scheeden.
        Doe heeft dat wijf gheseyt
        De paep my niet meer greyt,
        Vriend ick wil v aencleuen,
        Stelt my een ander dach
        Datmen v hooren mach
        Ick soecke deeuwich leuen.
      
      
        Daer werd ghestelt
        Ende eenen dach toe vercoren
        Maer twierd vertelt
        Den Marckgraef van te voren
        Dat hy als dan
        Neersteliick waken woude,
        End volghen an
        Daer dat wijf ingaen soude,
        Den tweeden Iulij vroech
        Smorghens alst zesse sloech
        Christoffel cloeck van daden
        Quam daer als predicand
        Dat wijf gaf hem de hand
        End heeft hem soe verraden.
      
      
        VVant corts daer naer
        Quam de Marckgraef bloedghierich
        En vingh aldaer
        Den herder goedertierich
        End leyde hem stranck
        Opt steen, met veel tormenten
        Op den pijnbanck
        Vraeghd' hy zijn adherenten.
        Christoffel onuersaeght
        Sprack wat ghy my oock vraeght?
        Vraeght my nae mijn ghelooue
        Christum heb ick bekent
        Voor wyen ick hier present,
        Gheue mijn lijf ten rooue.
      
      
        Tvierschaer sloot toe
        Daermen hem ghinck verwijsen
        Christoffel doe
        Seyde niet om volprijsen
        Heer Schoutet, ghy
        Moet Recht niet corromperen
        Oft ick wil dy
        Voor God gaen appelleren.
        De Schoutet seer confuys
        Riep, leerde gy noyt t'huys?
        In bosschen end velden mede?
        Och iaick sprack hy God weet
        End my is oock seer leet
        Dat ict niet eer en dede.
      
      
        De Schoutet quaet
        VVilde sulcx van hem keeren:
        Met Sconincx placaet.
        Maer Christoffel vol eeren
        Sprack tot henlien,
        Tplacaet gheeft v gheen voordeel
        Dat sult ghy sien
        Als ghy sult staen voor doordeel,
        Als die basuyn sal slaen
        Om loon nae werck t'ontfaen
        D'excuse werd ser sober.
        Dus als Christoffel bleef
        Men vierentsestich screef
        Den vierden van October.
      
      
        Als hy ter dood
        Siin offer sou volbrynghen,
        VVt dieper nood
        Sachmen de broeders synghen.
        De Schoutet sprack
        Tsa buel haest uwe sake,
        Die hem doorstack
        Daer hy stond aen de stake.
        Als tghemeen volck dit sach
        Het liep sonder verdrach
        End smeten zom met steenen
        Maer tschaepken bleef vermoord
        Verbrand en dan versmoord
        Ist niet wel te beweenen?
      
      
        Neemt dit voor danck
        Heylighe Gods Ghemeente,
        God sal eer lanck
        Aensien uwe vercleente.
        Ende Babel
        Met tsweerd ziins monds verdommen,
        Oock sult ghy snel
        By hem int riicke commen.
        Dus ghy Ministers coen,
        En swiicht tot gheen saysoen
        Op boudt Gods kercke schoone,
        V mond sy een trompet
        Om te leeren Gods wet
        Soe criicht ghy tleuens croone.
      
    
  