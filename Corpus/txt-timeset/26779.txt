
    
      
        God is ons een toeulucht en vaste borcht,
        In teghenheyt bystandich onbesorcht,
        dies sullen wy niet schricken,
        Al waert schoon dat d'aertrijcke sou vergaen,
        Of die berghen in Zee sick souden slaen,
        wy souden niet verschricken
      
      
        Laet d'ruyschen t'meer en sick verheffen op
        Laet die berghen met haren hooghen sop
        Sick roeren en beweghen
        Die beken schoon aller ghenadicheyt
        Sullen Gods stat verhoeghen ouerbreyt
        End s'Heeren woonst verheuen.
      
      
        Midden in haer is God daerom sal sy
        Niet wanckelen, want God sal se staen by
        Al voor des morghen stonde
        Die volcken zijn seer oproerich gheweest
        Die Rijcken zijn door oploop oock beweecht
        D'aerde is ghedroocht te gronde.
      
      
        Maer voor ons is der heerscharen Heer besorcht,
        Die God Jacobs is ons een vaste borcht
        In alle teghenheden
        Komet doch al en willet mercken aen
        Die wercken groot die de Heer heeft gedaen
        Ende zijn wonderheden.
      
      
        Ghenadelick weert hy de krijghen wreet
        Totten eynde des gantschen aertrijcks breet
        Maeckt die boose ter schanden
        Die bogen sterck breect hy met grooten spoet
        De spiesen scherp maeckt hy te niet, en verboet,
        Die waghenen ten lande.
      
      
        Staet doch af en my voor dijn God bekent
        Die daer groot ben in den wolcken bekent
        Ouer die gantsche aerde
        Met ons is der heerscharen Heer en God
        Die God Jacobs sal ons een vaste slot
        In noodt beuonden worden.
      
    
  