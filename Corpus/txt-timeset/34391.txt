
    
      
        VIva laet ons Bacchus Feest gaen vieren
        Met den vollen roomer inde hant,
        Laet ons lustich roepen ende tieren
        Tot de welvaert van ons vaderlant:
        Wilt des fluyt,, Dry-mael uyt,, Spoelen,
        Om Mars branden te vercoelen,
        Dit saisoen,, Ist van doen,, t'Moet soo wesen
        Tot ghenesen,, Vanden krijgh;
        Och en maeckt ons gheen ghehijgh,
        Noch en treurt, noch en sucht,
        Want den wijn brenght ghenucht,
        Als hy met vreught ghedroncken wert,
        Hy is voor druck en pijn
        Een goeden medecijn,
        Want hy verjaeght de vrees van t'hert.
      
      
        Sa ghebuer dat gaet u dan soo vooren,
        Want ick heb de druyven langh bemint,
        Bacchus is van mijnen mont vercooren,
        En Silenus dat is mijnen vrint,
        Doet my naer,, Altegaer,, t'Saemen,
        Om dat't beter sou betamen,
        Singht een Liet,, Dat ick giet,, Dees gelasen,
        Sonder blasen,, In mijn vel,
        Och dit nat smaeckt my soo wel,
        Desen baccharach is goet
        Tot verkoelingh van het bloet,
        Van Ceulen is hy ons gebracht,
        Het is wel eenen sot,,
        En hy is seker bot,
        Die desen frissen teugh veracht.
      
      
        Vrienden siet,, Ick hebse uyt-ghedroencken,
        Doet u best oock, dat ghy eer behaelt,
        Laet dit edel nat daer niet staen proencken
        Eer den verschen coelen teugh verschaelt,
        Maer sou op t'doen,, Niet een soen,, Smaecken
        Wilt u craeghsken niet vercraecken.
        Siet wat stil,, Doet mijn wil,, Laet eens soenen
        t'Sijn cappoenen,, Die t'mishaeght,
        VVaerom niet een een soete maeght,
        Onder-tusschen eens gekust,
        Ke me Ioffrou weest gherust,
        VVant t'is het recht van Bacchus feest,
        Die een soete Ioffrou mint,
        En haer geen kuskens dint,
        Dat is een groote eekel-beest.
      
    
  