
    
      
        Hy merckt nu claer,, die heeft verstant
        Wat leyder maer,, voor tNederlant
        Uut Spangien is ghecomen,
        sDuyvels dienaer,, des Paus trawant,
        Der Monicken vaer,, der Papen sant,
        Machmen Duc Dalf wel nomen.
        Van wat Tyrannen datmen leest
        Daer heeft noyt sijns ghelijck gheweest,
        Soo boos, soo wreedt van zeden:
        De Roode Hoer opt croonde Beest
        Wert nu opentlick onbevreest,
        Van Coninghen aenghebeden.
      
      
        Dit Caims ghebroet,, fel ende quaet
        Heeft nu voorspoet,, haer boose daet,
        Door den Tyran moordadigh,
        Snel is haer voet,, vroech ende laet
        Om storten tbloet,, door nijdt en haet
        Van Abel onghenadich:
        Om dat die offerhandt bequaem,
        Voor Godt de Heer was aenghenaem,
        Sy mochte niet verdraghen,
        Dat men Gods woort reyn sonder blaem,
        Sou preecken tot Gods lof eersaem,
        Dat was haer een mishaghen.
      
      
        Joabs geslacht,, zijn boosen aert,
        Is hooch gheacht,, lief ende waert,
        By den Tyran, den boosen,
        Sijt wijs bedacht,, broeders vergaert,
        U selven wacht,, u leven spaert,
        Schoudt altijt den godloosen,
        Wie meest verraet,, ende verstoort,
        Amasan in sijn bloet versmoort,
        Die wort nu meest ghepresen,
        Al had ghy Abner rechte voort,
        Ja oock u eyghen vaer vermoort,
        Ten sou gheen sonde wesen.
      
      
        Tot sulcken feyt,, als Judas dee,
        Is nu bereyt,, tot elcker stee
        Elck van des Paus gheschoren:
        Autoriteyt,, commissi mee
        Is haer bescheyt,, na doude see
        Om Gods woort te versmooren:
        Want soude tvolck schriftuer verstaen,
        So waer haer neering gants ghedaen,
        Daer op sy hoeren houwen,
        Elck soud haer afgodry versmaen
        Jan melis in die halve maen
        Voor gheen Godt meer aenschouwen.
      
      
        Dees drie voornoemt,, 't is lanck gheleen,
        Haer aert wel coemt,, recht over een
        Met dese Potentaten,
        Niemant en schroomt,, voor tfeyt ghemeen
        Maer elck beroomt,, hem groot en cleen
        Des Tyrans ondersaten,
        Sy obedieren zijn ghebodt
        Om dat sy dEgyptische vleyschpot
        Te bet moghen verwerven
        Met Mammon haren besten godt,
        Wie met Heliam sulcx bespot
        Als Ketter moet hy sterven.
      
      
        Tis voor de wint,, met den Tyran,
        Uut vrees bemint,, hem wijf en man,
        Veel bloets doet hy verghieten,
        Wat hy beghint,, elck hout hem an,
        Dus hy verslint,, al wat hy kan,
        Tot het Godt sal verdrieten:
        Ghy Christen Broeders groot en smal
        Vervult moet zijn sHeeren ghetal
        Naer Joannis narreren,
        En oock moetet gheschieden al,
        Den Antechrist sijn swaren val,
        Ten sal hem niet faelgeeren.
      
      
        Princen doch dit,, incorporeert
        Ghy die nu sit,, ende regeert
        Betracht wel u Offici,
        Maect niet besmit,, met bloet besmeert
        U handen wit,, in root verkeert,
        Noemt moort doch gheen justici:
        Want als ghy coemt voor Gods aenschijn
        Daer elck moet houden sijn termijn
        Op de sentencie passen:
        Al hadt ghy twater vanden Rijn,
        Met al dat inde Zee mach zijn,
        Ghy sult het niet afwasschen.
      
    
  