
    
      
        Eylaes ick ly / in myn hert swaer tourment
        om dat ick zy / van myn herts lieff absent
        die gheen die heeft / myn hert tot alder stont
        soo lang ick leeff / blyff ick in haer verbont
      
      
        Mocht ick dan sacht / gebruycken t'mynder baet
        daedalus macht / ick sou vroech en laet
        nemen de vlucht / tot dat ick waer ontrent
        zonder gerucht / by myn schoon lieffken jent
      
      
        Off kost ick expaert Jupiters konst vermaert
        die als een swaen by venus quam vergaert
        daer sy lach en sliep heeft hyse in haer rust
        wt lieffde siet zeer vriendelyck gekust
      
      
        Hoe soude ick vry / bruycken tot een playsir
        tgunt ick bely / het fraiste venus dier
        die ick oyt sach / in mynen sin voorwaer
        nacht en dach / soud ick blyuen by haer
      
      
        Maer nv wat raet / dewyl ick deruen moet
        de schoonste Agaet / in swerelts eruen soet
        gheen steen soo schoon / saphier noch diamant
        die spant de croon / bouen d'agaet playsant
      
      
        Want haere cracht / is wonderlycke goet
        en can seer sacht / genesen dit bevroet
        hertzweer en pyn / tourment en ongenucht
        in cort termyn / maeckt zy v heel verheucht
      
      
        Mocht ick expert / verkrygen t'mynder loon
        het goede hert / van dees agata schoon
        zoo sou ick siet / met haer leuen in vreucht
        sonder verdriet / altyt in eer en deucht
      
      
        Princes aensiet / de lieffde die ick v draech
        want niemant niet / daer ick anders nae vraech
        dan v persoon / die t'hert beuangen heeft
        dat nv ydoon / in groot verlangen leeft
      
    
  