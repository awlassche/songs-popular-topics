
    
      
        Vierige hertekens wilt u verblyden
        Die in een Clooster ghesloten zyt/
        Verheucht altsamen in Jesus lyden
        In desen bedroefden benauden tyt.
      
      
        Ghij hebt dat beste deel vercoren /
        Costi dit alle wel versinnen:
        Naer uwen bruygom wilt altyt hooren /
        En wilt hem hertelijck beminnen.
      
      
        Syn goddelijke graci sal hij u geven/
        Sijn inspraeke inden gheest van binnen/
        Ende naemaels zyn eewich leven /
        Wildi u selven hier verwinnen.
      
      
        Daeromme leert lyden ende strijden /
        Hier beneden int aertsche dal /
        Ghij sult varen sonder vermyden
        Daer die blyschap eewich duren sal.
      
      
        O Heer hoe goet eest u aenhangen /
        Hoe lieffelyck eest by u te zyn /
        Naer u staet alle myn verlangen /
        Vervult doch die begeerten myn.
      
      
        Der werelt vreucht compt hast ten inde
        Sy sluyt in haer veel bitterheyt /
        Och die dit altyt wel versinde /
        Hij en soude niet wesen soo haest verleyt.
      
      
        O Heere hoe soet zyt ghij den genen
        Die u met alder herten minnen /
        En die van swerelts lust hen spenen
        Met al hen crachten en vijf zinnen.
      
      
        Wilt doch altsamen proeven
        Hoe zoet dat uwen bruydegom is/
        Soo en suldi u niet haest bedroeven
        Maer aertsche saeken achten als mis.
      
      
        U gaeven zyn my veel te cleene /
        Gheeft my u selven mijn eenich lief /
        Ghij zyt alleen heer die ick meene
        Mijnder zielen troost / myns herten gerief,
      
      
        Die dit gheestelyck Liedeken dichte /
        Zy vant haer selven van deuchden bloot
        Bidt Godt dat hij haer herte verlichte /
        Ende haer bystae in haeren noot.
      
    
  