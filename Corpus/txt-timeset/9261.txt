
    
      
        Wy sijn een sober Bende
        Wy hebben pant noch gelt
        Wy comen van broods ende
        Al ouer Bijsterveldt/
        Ons Brieuen houden van gebreken
        om dat wy het wercken vlien/
        wy vieren die ganse weke
        Wy sullen niet bedyen
        Dat seggen ons de Lien.
      
      
        Wy sijn Jan t achters kinderen/
        Wy hebben gheen tribuyt
        Die dus haer goetken minderen/
        Die willen nae sinte Reyn uyt/
        Daer isser veele vooren
        Wy sullen volghen naer/
        Ghy sulter noch meer affhooren
        Leeft ghy noch seuen Jaer/
        Dat segghe ick u voorwaer.
      
      
        Laet ons met blijden Geeste.
        Die Pot houden byder handt/
        Weerdinne tapt ons teerste
        En schrijft het an de wandt/
        Al sijn wy wat verdoruen
        Wy en sijn noch niet verdwaelt/
        Waer ons goet thoe verstorven
        So wordt ghy wel betaelt
        In dien dat niet en faelt.
      
      
        Wy en willen noch niet trueren
        Op dat ons falen/ sal/
        Daer vallen veel auontueren
        Wie dat betalen/ sal/
        Wil ons die weerdt niet borghen
        So weeten wy daer toe raet/
        Wy drincken dan tot morghen/
        Al spreeckt de vrouwe quaet
        Wy naeyen onsen naet.
      
      
        Laet ons al int ghemeyne
        Bidden den goeden Sant/
        Dat hy ons wil verleenen
        Sijn hulp en sijn bystandt/
        Wy waeren naeckt gheboren
        Wy scheyden naeckt van hier/
        Wy waren noyt te voren
        Al sijn wy nu bystier
        Weerdinne haelt ons een bier.
      
      
        Wy bidden onsen Heere
        Al door sijn gratie soet/
        Dat hy sijn Jonste keere
        Op sinte reynuyts bloet/
        En dat hy sie verlichte
        Met duysent Nobelen roodt/
        Wandt die dit Liedeken dichte
        Certeyn hy haddes noodt/
        Van gelde so was hy bloodt.
      
      
        Ghy Princelijcke Geesten
        Die geerne drinckt en poydt/
        Die minsten met den meesten
        Al sijt ghy wel beroyt/
        wil altijdt triumpheren
        Op sinte Reynuyts dach/
        Want Calis moet floreren
        Ende blijven by tghelach/
        So lang als hijt vermach.
      
    
  