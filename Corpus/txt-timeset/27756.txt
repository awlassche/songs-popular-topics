
    
      
        Hoort toe alghemeyne
        Al nae een goet nieu liedt
        Laet ons God loven groot en cleyne,
        Vande victori die daer is gheschiet,
        Int laetste januarij, verstaet het bediet
        God en verlaet de sijne niet
        Hy castijt ons by maten,
        Maer hy en wil ons niet verlaten.
      
      
        Duckdalve met zijn Tyrannen
        Trock na spaengien tzy u vertelt,
        Een nieuwe Gouverneur liet hy te panden
        Dien gaf hy over het gantsche ghewelt,
        En seyde: Tis in Brabant wel ghestelt,
        Verlaten moeten de Geusen het velt,
        Dus vecht met blijde sinnen,
        Hollant en Zeelant sult ghy wel winnen.
      
      
        Tsestich schepen wilt aenhooren
        Ten Oorloghe, zijt dies wel vroet,
        Te Berghen quamen die als voren
        Wel ghemonteert met schut, cruyt en loot
        Middelburch te spijsen waren zy ghemoet,
        Want sy dochten sonder teghenspoet
        Te Middelburch aen lant te comen,
        Dat hebben de Geusen vernomen.
      
      
        Sy hebben oorlof ghenomen,
        En maeckten haer op de vaert,
        Aen Papen en Monicken sonder schromen,
        Die seyden: vaert dat u alle heylighe bewaert,
        En ons lief Vrou van Hal, tzy u verclaert,
        Wijwater en was daer niet ghespaert,
        Daer op hebbense wel thien Missen ghesongen,
        Om dat zy Victory souden becomen.
      
      
        Die daer hadden bevellen,
        Van de geuse Capiteynen goet,
        Die riepen wel lieve ghesellen,
        Weest doch nu wel ghemoet,
        Voor u Vaderlandt wilt waghen lijf en bloedt,
        En de Prins van Orangie ons Heere goet,
        Laet ons daer voor leven en sterven,
        Prijs en eer sullen wy verwerven.
      
      
        Als de Bootsghesellen vernamen,
        Dat die Papisten quamen voort,
        Sy vielen daer dapper ane,
        Sy en spaerden cruyt noch loot,
        Sy hebben gheschoten soo menighen schoot,
        En worpen menighen Spangiaert over boort,
        Wel duysent zijnder ghebleven
        Sy moesten daer laten haer leven.
      
      
        Thien schepen hebben sy ghenomen
        Met het gheschut so cleyn ende groot,
        De nieu Gouverneur mocht wel schromen,
        Hy stont Sinte Martens dijck
        De Spangiaerts riepen Misericoort,
        Maer de Geusen smetense overboort,
        Noch hebben sy tot haerder schanden,
        Het elfste schip wel laten branden.
      
      
        Ghy Monicken ende Papen,
        Draecht rouwe aen elcken cant,
        Middelburch moet ghy verlaten,
        By faute van provant,
        Ghy meent ons knecht te locken uyt Zeelant,
        So dat ghy met ghewelt inden Haghe quamt,
        Maeslantsche sluys verdringhen mede,
        Wy wisten wel van uwe loose reden.
      
      
        Oorlof ghy Heeren en Ondersaten,
        Ende ghy Officieren vayliant,
        Wilt onsen Prince niet verlaten,
        Biet hem trouwelijcken de handt,
        Op dat de Spangiaert de wrede Tyrant,
        Mach gheroyt werden uyt Nederlandt,
        En alle die Babels Dienaren,
        Datmen Gods woort recht mach verclaren.
      
    
  