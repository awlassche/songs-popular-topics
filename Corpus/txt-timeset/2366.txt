
    
      
        Och oft u herteken brande
        In een levende offerande
        Tot my altyt bereyt:
        Ghij sout naer my haecken /
        Ende dicwils smaeken
        Myn groote soeticheyt.
      
      
        Ick wormken vander aerden
        soude gaerne deucht aenveirden /
        Maer Heer ick ben soo cranck:
        Al maeck ick goede opsetten /
        Mijn lichaem wiltse beletten
        Tegen mynen danck.
      
      
        Ick laet u wel tempteren /
        Ende persequeren /
        Want ghij moet zyn gheproeft:
        Wat cant u gheschayen /
        Dat die winden van buyten wayen /
        En weest daerom niet bedroeft.
      
      
        Heer wilt mynen gheest onsteken /
        Dat ick zien myn ghebreken /
        En die verwinnen mach.
        Wilt met u licht doorsoeken
        Mynder zielen hoecken /
        Bid ick u nacht ende dach.
      
      
        Wilt vast op my betrouwen /
        Ten sal u niet berouwen /
        En zyt niet als een riet.
        Laet de werelt vaeren/
        Sy doet den gheest beswaeren /
        Sonder Godt es alle dinck niet.
      
    
  