
    
      
        Adieu beminde?
        Wie u aensiende
        Was strackx ghewondt:
        V soete wanghen
        Deen my verlanghen:
        En uwen mondt.
      
      
        Uw poesel borsten,
        Waer naer ick dorsten
        Schier dach en nacht:
        V witte handen,
        Dat waren banden
        Van mijn vejacht .
      
      
        Vw rechte leden
        Seer wel besneden,
        Maer u ghelonck,
        (Dat als de sterren
        Hier boven werren)
        Veel schoonder blonck
      
      
        O losse vrouwe!
        Wie kan betrouwe
        Op u ghena?
        Ick placht voor desen
        By u te wesen
        Vroegh ende spa:
      
      
        Wat sijnt voor plaghen?
        En Noordtsche vlaghen
        Dat ghy my vlucht?
        Ick die u sinnen
        Placht te verwinnen,
        Met groot ghenucht.
      
      
        'Kheb s'nachts het laken
        Wel nat gaen maken
        Met mijn ghetraen:
        Door mijn ghepeysen
        Wel duysent reysen
        Tot u ghegaen.
      
      
        Mjn jonghe daghen
        Moet ick beclaghen,
        Dat ick mijn jeught
        Soo heb verslonden,
        En lief ghevonden
        Die niet en deught.
      
      
        Cupidos schichten
        Die moeten swichten,
        Ick scheyer uyt:
        'Tsijn sotternyen
        Te gaen uyt vryen
        Wort vry de Bruyt.
      
    
  