
    
      
        ICk segghe wt mijnder herten grondt,
        Dat de Godloos niet en vreest Godt:
        Hy spreect wel seer schoon metten mont,
        Maer en vraecht niet nae Godts ghebodt:
        Den schalck, en tvalsch: dat beschermt hy,
        Gheen recht en wilt hy leeren vry,
        Op zijn bedd denckt hy boosheyt.
      
      
        Sy en gaen op gheen rechte baen,
        Nae tquaet sy seer verlanghen:
        U goetheyt reyckt tot den Hemel aen,
        Aen den wolken blijftse hanghen:
        Glijck een berch is u rechtuaerdicheyt,
        U ordeel is als een diepte breyt,
        Ghy helpt tvolck, en die beesten.
      
      
        O Heer hoe costlijck is u goetheyt,
        Die alle menschen beschermt fijn,
        Die schaey uws vloeghels ons wel beurijdt,
        Van uws huys weldaet sy droncken zijn,
        Met lustighe watren laeft ghyse ghewis,
        De Fonteyn des leuens by u is,
        U licht dat gheeft ons het licht.
      
      
        Die u kennen, dien bewijst dat goet,
        Den vroomen helpt doch Heere:
        Maect dat mi niet treed, des hoouaerdgen voet,
        Noch sGodloosen handt aenroer seere:
        Maer laet de Quaetdoenders vallen snel,
        En soo verstooten worden fel,
        Dat sy niet meer op en staen.
      
    
  