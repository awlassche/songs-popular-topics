
    
      
        Broeders eerbaer/ schout ghiericheyts useren
        Want dats voorwaer/ den wortel alles quaet
        Wilt u eenpaer/ ootmoedelick verneren
        Soeckende claer/ den alderminsten staet
        Van theylich saet/ wordy ghebenedijt
        Want de arme van gheeste/ saen
        Die sullen ter Godts feeste/ gaen
        Dies dan sulck gheest verblijt
        Voor den rijcken soubijt
      
      
        Want die bemint/ des rijckdoms schats hanthieren
        Hem seluen vindt/ int onrustich verdriet
        Wat hy beghint/ vruecht moet wt hem logieren
        Want hy en vint/ niet dan hy t goet en siet
        Dies hoe tgheschiet/ blijft hy in sdrucx bestier
        Maer die in arbeyt boete/ raept
        Gherustelick en soete/ slaept
        Dus verhuecht darm dier
        Soo voor den rijcken hier.
      
      
        Want Godt vermeert/ Des rijcke mans alleynde
        En hy verkeert des arms druck in vruecht
        Rijckdom verseert/ voortbrinct verdriet int eynde
        Maer armoe leert/ in gode sijn verhuecht
        In goeder duecht/ schout der gelts liefden schijn
        Want al trijckdoms bestiericheyt
        Dat enversaet gheen ghiericheyt
        Tis dan den rijcken pijn
        Als darm blye mach sijn.
      
      
        O doot o doot bitter is dijn ghedincken
        Den rijcken bloot/ die hier de schatten heeft
        Want u exploot/ al zijn hoochmoet doet sincken
        Maer uwen noot/ den armen ruste gheeft
        Want dien aencleeft/ theeren ghenade soet
        Waer in sijn vruecht ghepresen lach
        Dies hy wel vrolick wesen mach
        Duer denvreedt samen moet
        Bouen den rijcken bloet.
      
      
        Want Prince reyn// den armen vol trouwen
        In Godt alleyn// stelt al zijns leuens pat
        Daer dat certeyn// Den rijcken int benouwen
        In tsweerelts pleyn// Die stelt op sijnen schat
        Maer themels stat// en sal dien niet gheschien
        Niet meer ten claren tooghe// dan
        Dat duer der naelden ooghe/ can
        Den Hemel naet belien//
        Hoe sou hy dan verblien.
      
    
  