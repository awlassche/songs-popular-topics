
    
      
        Gelyck een casteel / twelck staet geheel
        Rontsom met bolwercken vast gebouwt
        Tegens syn vianden / hem bewaert te lande
        End alleen opt syn stercte betrouwt
        En tryumpheert op syn manieren
        Met vaendels begeert hem te vercieren
        Sonder alle vreesen van dangieren
        Met verachten / vande machten / syns vyandts
      
      
        Doen was all myn weesen geheel sonder vreesen
        Als ick myn soo haestich belegert sach
        Met alle die hayercrachten va<+n> Cupidoos machte
        Die nyemandt ter weerlt wederstaen en mach
        Myns lieffs deuchden goet dat waeren die knechten
        En haer wesen soet tgeweer om vechten
        Van haer schoonheyt sy tvaendel oprechten
        Die slachoorden stout int woorden van Cieraet
      
      
        Tlieffelyck aenschouwen van dees schoone vrouwen
        Waeren haere Cartouwen en geschut
        Daermede dat sy velden / alle de gewelden
        Mynder bolwercken gantsch onnut
        Tsoete geclanck van myn lieffs woorden
        Den allarm sanck met soeten accoorde
        Om op my te doen den storm discoorde
        Maer eylacy ick badt om spaty tot accoort
      
      
        Ick wil v opgeuen / lyff / goet / ende leuen
        Alderliefste lieueken heel in v hant
        Sonder v te setten maeten ofte wetten
        Ick geue v de victorye tryumphant
        Door v graty goet wil myn salueren
        Soo sal ick met voorspoet den loff vermeren
        Van v goetheyt tot grooter eeren
        En met prysen jonst bewysen tuwer deucht
      
    
  