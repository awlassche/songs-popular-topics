
    
      
        Salich is de man die daer leeft.
        In rechter ontsicht des Heeren,
        End die een welgheuallen heeft,
        In zijn gheboden en leeren,
        Sijn zaet op aerden sal, krachtich zijn,
        End t'zaet der vromen t'welck God oock sijn,
        In seghening sal vermeeren
      
      
        Rijckdom en alle ouervloedt
        Sullen in zijn huys wesen
        Sijn gherechticheyt blijuen moet
        Hoe seer hy hier is in vreesen
        T'licht schijnt den vromen in duysterheyt
        End worden ghetroost in teghenheyt
        Door Gods ghenade ghepresen.
      
      
        Weldadich is de goede man
        Door wtleenen en gherieuen,
        End al zijn saken hy wel kan
        Met oordeel en stichting drijuen
        Salich is hy want door gheen gheual
        Beweecht hy nemmermeer werden sal
        Den vromen man sal steits blijuen.
      
      
        Van t'quaet gheruchte dat ouer koemt
        Schroemt hy sick niet met allen
        Want hy sick in den Heere roemt,
        waer op t'herte is veruallen,
        hy staet vast en vreest oock gaer niet,
        Tot dat hy zijn vyanden siet,
        na zijn begheerte oueruallen.
      
      
        Hy deelet wt met herten bly,
        En geeft van t'syne den armen,
        Sijn gerechticheyt blijuet vrij,
        Eewich mitds zijn ontfermen,
        Syrien thorne verheuen staet,
        vol eer, maer t'viants begheerte quaet,
        Sal haest vergaen met karmen.
      
      
        Met verdriet en toorn is hy beuaen
        Dies bijt hy t'samen die tanden.
        Maer t'zijnder tijt sal hy vergaen
        Ende worden tot schanden
        Want des schalckens begheeren al
        Sal vergaen en komen ten val
        Ouer alle de landen,
      
    
  