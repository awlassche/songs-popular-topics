
    
      
        Clarinde,
        Myn lief, myn beminde,
        Laet u wreetheyt af,
        En blyft my niet soo stuer en straf,
        Maer wilt ghenesen,
        Hem die voor desen,
        Voor u soet wesen,
        Hem ten offer gaf.
      
      
        'kMoet leyden,
        Als ick u eerst vreyden,
        Scheen ick uwen vrint,
        Maer nu scheynt ghy anders ghesint,
        Die u te voren,
        Had' uyt-verkoren,
        Heb gunst verloren,
        En sulckx noyt verdint.
      
      
        Maer heden,
        Noch u schoonigheden,
        My houden verblint,
        Waer-om ghy blyft van my bemint,
        Thoont dan ghenaeden,
        Wilt niet versmaeden,
        Daer ghy gheen daeden,
        Van on-trouw in vint.
      
      
        Wilt thoonen,
        Dat ghy kont beloonen,
        Myn ghetrouwigheyt,
        Dat ick u gunst niet en blyf quyt,
        Maer laet verwinnen,
        U stuere sinnen,
        'kSal my bekinnen,
        U slaef t'alder-tyt.
      
    
  