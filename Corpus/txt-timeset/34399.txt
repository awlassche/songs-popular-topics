
    
      
        MY mach den dach wel rouwen
        d'Vr en den ooghenblic,
        Dat ic my begaf tot trouwen
        En brocht in soo swaeren strick,
        My hechten aen dat wijf,
        Verpanden soo mijn lijf.
        Die soo boos is, en soo fel
        Als den Duyvel vande hel.
      
      
        Ia fiel t'mach my wel spijten
        Dat ick't soo hebt mistast,
        K'mochter wel een jaer om crijten
        Dat ic quamp aen sulc een gast
        Een Hannen in sijn broeck,
        Een Teeuvven inden hoeck,
        Oft ick soo gheluckich vvaer
        Dat den guyt eens stont in baer.
      
      
        Sus Modde-bruyt vvilt svvijghen
        Ghy stinckt als vuyle-vis,
        K'souvver af de corts noch crijghen,
        VVant ghy richt soo stel naer pis,
        t'Is stront vvat by u blinckt,
        V handen sijn verminckt,
        Siet eens vvat een nette daey
        Daer me gaetse te schappraey.
      
      
        Luysbos ghy meught vvat snappen
        Die u aen taefel kemt,
        Met die handen loopt hy tappen
        Daer een luys tvvee dry in svvemt
        Ia lest noch by het vier
        Daer svvomper tvve int bier,
        Op de boter satter dry,
        Die hy craeckten noch daer by.
      
      
        Neen Ioffrou vuylen-vlieger
        Speekt  op u schorsten bol,
        Ick en ben u gheen beliegher,
        VVant sy houden daer hun hol,
        Daer sitter in een puyst
        Niet minder als een duyst,
        Sonder al dat cleyn geswem
        Die noch cruypen in u hem.
      
      
        Ian gat die cunt beseycken
        V stinc-broeck sonder nop;
        Op u vvambas soumen vveycken
        Een goey verse vette sop,
        V tessen af-geleurt,
        V vvambas is ghescheurt,
        Siet eens vvat een vuylen boec,
        t'Hem dat hanght hem door de broeck.
      
      
        Neen sekers puyck der vrouvven
        V cleet moet sijn aenveert,
        Vvven besten rock en bouvven
        En is gheen twee blancken weert
        V handen sijn soo vvit?
        Gelijck mijn heer den smit,
        Op u troni schoonste vrou
        Peeterceli vvassen sou.
      
      
        Ghy roem en bloem der mannen
        Comt nu eens uyt den hoeck,
        Sydy niet een rechten hannen
        Stinckaert en een schyte-broec!
        VVaer ben ick toe gheraeckt:
        Mijn hert van hem nu braeckt,
        K'gaffer noch een somme gelt
        Hongh hy maer op t'galge-velt.
      
      
        Ioffrou ick sou vvel spouvven
        t'Snot hanght u uyt den neus,
        Siet eens vvat een netten bouwen,
        Lieve Godt had ick eens keus!
        Och waer dit svvijn ghekelt,
        K'en trouden noit om gelt:
        VVant het is te groote pijn
        Met soo een getrout te sijn.
      
      
        Ionghmans die gaet uyt vrijen,
        Nemt hier exempel aen,
        Brenght u noit om t'gelt in lijen
        Als ick u heb voor ghedaen:
        K'heb haer om t'ghelt ghetrout,
        Maer t'is my vvel berout,
        Dit in u gedachten stelt
        Trout toch niemandt om sijn ghelt.
      
    
  