
    
      
        Requiem moghen wy singhen,
        Over de Ziele seer devoot,
        Van Don Loys, laet ons volbringhen,
        Die daer is ghebleven doot,
        Jesuyters wilt Vigily aenheven,
        Franciscaners wilt bidden alhier,
        Ons Gouverneur wil ons begheven,
        En reysen na t'Vaghevyer.
      
      
        Int Jaer sessentseventich verheven
        Den Vijfden dach van Meert,
        Is Don Loys ghescheyden uyt t'leven,
        Dat ons Papen soo seere deert,
        Duckdalf is wech gheloopen
        Don Loys is ghestorven hier,
        Ons ware wil niemant meer coopen,
        Wy comen in teeringhe schier.
      
      
        Nu sullen de Geusen haer verblijden,
        Van desen grooten afval,
        Maer de Paus tot gheleghender tijden
        Een nieu Gouverneur senden sal,
        Hy sal ons niet heel verlaten,
        Al schijnen wy desperaet
        Wy troosten ons selfs boven maten,
        Al hoe qualijcken dattet ons gaet.
      
      
        Wy sullen ons weder vervrouwen
        Dat Zierickzee sal ghewonnen zijn,
        De Spangiaerts staen ons by ghetrouwe
        Teghen alle der Ketters fenijn,
        Onse Paus wil sijn Rijck niet verliesen,
        Daerom sal hy senden solaes,
        Hy sal haest een Gouverneur kiesen,
        Spyt alle de Geusen dwaes.
      
      
        Dat Vranckrijck wil accorderen,
        End maken daer pays en vree,
        En de Hughenoten daer tryumpheren,
        Dat doet ons Herte so wee,
        Sy sullen de Geusen hulpe senden
        Tot ons groote ruijn,
        Waer wy ons keeren of wenden,
        Onse macht gantsch al verdwijnt.
      
      
        Hondert Zielmissen willen wy lesen,
        Voor de Ziel van onsen Commandeur,
        Alle heylighen wy aenroepen by desen,
        Om Christum ons te bidden veur,
        Dat hy de ketters wil uytroyen,
        Ende ons trouwelijck bystaen,
        Op dat sy niet langher en groeyen,
        Die onse Misse heel teghen staen.
      
    
  