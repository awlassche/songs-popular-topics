
    
      
        GHeluck voorspoedt ghewin
        Wenscht s'menschen hert en sin
        Na tijtlijck goet, ick vindet waer dat ick bin:
        D'een soecket met ghebou
        Des ackers op het betrou
        Dat Godt die Heer wasdom gheven sou:
        Die ander die vergaert
        Met die schipvaert;
        Die derde sterck
        Doet een hand-werck
        Die vierde gaet het spoen
        Om koopmanschap te doen
        In menigherleye fatsoen,
        Sommighe heel desolaet,
        Dit is hier des menschen staet.
      
      
        Hoort nu voort wat ick sing
        De lichamelijcke oeffening
        Is weynich nut die Godsalige tot alle ding,
        Dese duert eewichlijck,
        Dander een ooghenblijck,
        Ghelijck die mensch van aerde ende slijck,
        Nu seyt Gods raet,
        Ons toeverlaet,
        Soeckt te ghelijck
        Gods eewighe rijck,
        En sijn gherechticheyt,
        So is u toegheseyt,
        V nootdruft spijs en cleyt,
        Van die barmherticheyt,
        Prijst sijnen majesteyt.
      
      
        Recht nu na Schrifts accoort,
        Dat weynich nut ghehoort
        Heeft oock sijn plaets voort ende voort,
        Genesis drie die seyt,
        Adam is op gheleyt,
        Sijn brootwinninghe met sweet en arbeyt,
        Oock s'Heeren raedt
        Actorum staet,
        Met arbeyt saen,
        Moetmen ontfaen,
        Die swacke Christen leen,
        Het zijn sijn eyghen reen,
        Oock saligher ghemeen,
        Datmen aelmissen gheeft,
        Dan dat ghy daer af leeft.
      
      
        Int arbeyt niet vertoeft,
        Die traghe knecht begroeft,
        Dat ghy meucht gheven die het recht behoeft
        Die met arbeyden wil,
        Scheyt hem af met gheschil,
        In alle het doen met hem houdt u stil,
        So swaren slach
        Gods recht vermach,
        Datmen aen hem doet,
        Om hem tot boet
        Te brenghen met ootmoet,,
        Sijnder handen werck hem voedt
        En vercrijcht het eewich goet,
        Over sulcke vreuchde blijck,
        By den Enghelen in Gods rijck.
      
      
        Elck merck nu met bescheyt,
        Tot watte neersticheyt,
        Om voetsel decksel'men moet zijn bereyt,
        Dat oock die luye moet,
        Derven t'gheselschap soet
        Van Gods Heylighen, als die meest misdoet
        Is doch verhaelt,
        Wie na t'rijck Gods taelt,
        Gherechtich leeft
        God diet al gheeft,
        Sal hem toeworpen al,
        Dat hy van doen zijn sal
        Hier in dit jammer dal,
        En een eewighen croon
        Boven in s'Hemels troon.
      
      
        Die lelyen siet hoe schoon
        Zy staen in 't veldt ten toon
        Sonder arbeyden, spinnen oock niet om loon,
        Die voghelkens hebben niet
        Kelders noch schueren yet
        Ons Hemelsche Vader die voetse sonder verdriet,
        Hoe veel meer u,
        Sorchvuldicheyt schu?
        Nae hooghen staet
        Oock niet en gaet
        Daer nae die Heydenen staen
        Maer wy moeten 't versmaen
        Want het sal doch vergaen,
        't Hemels zy u verlang
        O eeuwich is soo lang.
      
      
        Tot besluyt van dit liedt
        Allen arbeydt gheschiedt
        Om tytelijck goedt, is altemael doch niet,
        Dit heeft noch naem noch daet
        Sorchvuldicheydt gheeft schaet,
        't Wordt ons toe worpen uyt enckel ghenaet:
        Tot het eeuwighe goet
        Moet dat ghemoet
        Met raet en kracht
        Der Schrift worden ghebracht,
        Te loopen sonder aflaet
        Nae die voorghestelde maet
        Beyde vroech ende spaet,
        En Godt alleen wijs
        Altijdt gheven den prijs.
      
      
        Prince u gratie gheeft
        Die gheerne nae u Woort leeft
        Dat zy int' scheyden troost ende blyschap heeft.
        Princesse Christus Bruyt
        Voeght u nae dit gheluyt,
        Insonderheyt wiens naem dit liedt wijst uyt;
        Wt desen strijdt
        Van swackheydt bevrijdt
        Sullen wy te gaer
        By ons Hemelsche Vaer
        Singhen het nieuwe liet
        Daer Esdras van bediet,
        Apocalypsis siet,
        Mijn inwendich ghemoet
        My vrolijck singhen doet.
      
    
  