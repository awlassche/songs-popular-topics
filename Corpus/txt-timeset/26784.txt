
    
      
        Dijn aertrijck Heer ghenade hebstu ghedaen,
        Du hebst Jacob van den banden ontslaen.
        Du hebst dijns volcks boosheyt ghenomen wech,
        Sijn sonden al wt ghenaden hebst bedeckt,
        dijn gramschap groot, hebstu versoet ten eynde,
        End dynen thoorn daervan oock willen wenden.
      
      
        Keert dy tot ons God onses salicheyts
        Went van ons af den brant dijns toornicheyts
        Wilstu alwech teghen ons zijn verstoort
        Of dynen toorn vertrecken van nu voort
        Bistu niet die, ons ten leuen wilt bringhen
        waer voor dijn volck in dy sick sal ontspringen
      
      
        Thoont doch O Heer ons dijn barmherticheyt,
        ghenadelick gheeft ons dijn salicheyt
        Hooren wil ick wat God de Heere mildt
        Spreeckt, want tot zijn volck vrede spreken wilt,
        Ende oock daertoe weldadich zijn tot allen
        Op dat sy niet tot sotticheyt veruallen.
      
      
        T'heyl is voorwaer den godureesenden by
        Op dat by ons d'heerlickheyt ware vrij
        ghenade en waerheyt komen sick in't gemoet
        Rechticheyt en vreed sullen sick kussen soet
        T'ghelooue sal vast spruyten wt der aerden
        gherechticheyt sal wt den Hemel gheschout werden.
      
      
        De Heere sal oock zijn goedertierenheyt
        Gheuen seer mildt en storten ouer breyt
        Ons aerdtrijck sal zijn vrucht brengen voort
        In oueruloedt al na des Heeren woort
        Gherechticheyt sal voor den vromen treden
        En ouer wech sal hy fijn gaen in vreden.
      
    
  