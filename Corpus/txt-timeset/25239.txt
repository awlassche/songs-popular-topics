
    
      
        Scepper van alle hemelen
        ewich licht der gelouigen
        Christe verlosser van ons al
        verhoort die roepen vuijt den dal
      
      
        Zijnde bedroeft met ons verdriet
        dat die doet sou brengen tot niet
        de werelt kranck, ghij hebt verlost
        oock den sondaren hulp becost
      
      
        Want soo de werrelt ginck ten endt
        sijt ghij als buijgom excellent
        die coempt vuijt sijn slaepcamer pleijn
        geboren van een maechde reijn
      
      
        Voor v macht starck, buijcht alle knie
        themels, en aerts, al wat men sie
        met al wat is gescapen wis
        Tuijcht dat v onderworpen is
      
      
        V wij aenbidden heere groet
        Toecomend rechter nae die doot
        wilt ons bewaren in dit wijl
        vanden menedich viandts pijl
      
      
        Loff, eer, cracht, en glorij, gelijck
        sij godt den vader ewelijck
        met den soen ende heijlich geest
        t'allen tijt sonder endt geweest
      
    
  