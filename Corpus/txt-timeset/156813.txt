
    
      
        O God gy hebt ons noyt besweken
        en ic hope dat gy ooc niet en sult
        al sijn wy met veel quaet vervult,
        ghy kondt genesen al ons gebreken
        en vergeeft deur genade onse schult.
      
      
        Waer vintmen sulck eenen Godt van weerde,
        Die 't daer al regeerdt naer zijn bemerc
        Hy is alleene wijs en sterck,
        sijns gelijck en is niet op Eerde,
        die daer so besorcht zijn handen were.
      
      
        Daeromme heeft hy ons gheschapen,
        Dat wy hem souden sijn onderdaen
        en hoorende zijns woorts vermaen,
        Op dat wy nimmermeer en slapen
        Inde doot en alsoo niet vergaen.
      
      
        Maer dat wy ons doch souden wachten
        Van de sonde die daer wondt en schendt,
        O Heere ons kracht van boven sent
        Want wy hebben geen ghedachten
        zy en sijn u altsamen bekent.
      
      
        O Heer ghy weet ons doen en pooghen
        voor u en is verborghen niet
        ghy wetet al naer schrifs bediet,
        Gelijck vyer vlammen sijn u oogen
        dat ghy in alle duyster hoecken siet.
      
      
        Ghy hebt o Heere Godt eersame
        Mijne Nieren in u gewelt,
        Mijn gebeenten hebt ghy getelt,
        Doen ick noch was in dat Lichame
        van myne Moeder ghestelt.
      
      
        Spreec ick: duysterheyt mach my bedecken
        soo isser doch light rontomme my,
        Voor u en ben ic nerghens vry.
        Ghy kondt aenschouwen al mijn vlecken,
        Want ghy siedet al veer ende by.
      
      
        Men kan voor u Heere niet versteken
        daerom datmen u wel vreesen magh
        ghy wetet al naer schrifs gewagh,
        Soo wat wy dencken ende spreken
        den nacht is voor u gelijc den dagh
      
      
        Waer sal ic my voor u verbergen
        oft henen vlieden voor u aenschijn?
        Ghy zijt my altijt rontomme fijn,
        Wee alle die den Heere tergen
        en voor God willen verborgen sijn.
      
      
        Al hadde ic vlogelen dat ic vloge
        gelijc als den morgenstont seer klaer
        Tot aen d' uytter Zee voorwaer,
        so sal my u hant groot van vermogen
        selve voeren en behouden daer.
      
      
        Al waerdt dat ick inden Hemel klomme
        soo sout ghy my Heere vinden wel,
        Al maect ic mijn Bedde inde Hel
        so sout ghy daer o Heere wel kommen
        En my weder uyt halen snel.
      
      
        Al sprake ick  bedect my  ghy afgronden
        en dat ic in haer waer geraeckt,
        So waer ic voor u bloot en naect,
        En lichtelijc van u ghevonden
        want u hant hevet doch al gemaect.
      
      
        Die dagen sijn al Heere geschreven
        Die sonde worden in u boeck,
        waer vintmen sulken God soo kloec,
        Alleene u moetmen de eere geven
        want geen uws gelijc in ondersoec.
      
      
        Hoe en soudemen u niet prijsen
        O Princelijcke God diet al geneest,
        Ghy sult ooc noch alsoo men leest,
        Alle menschen doen verrijsen
        ooc die vant begin hebben geweest.
      
    
  