
    
      
        Vande sons eersten opgaen
        tot endt des werels onuersaecht
        wij louen christum prins bequaem
        geboren van Maria maecht
      
      
        Salich scepper van werels breet
        om te verlossen t'vleijs met vleijschs
        heft aengedaen der slauen cleet
        bewarende sijn scepsels eijscht
      
      
        In maechs leden suijuer reijn
        daelt die hemelsche gratij soet
        des maechs lichaem draecht toch certeijn
        een ombekent verburgen goet
      
      
        Des maechdelicks hart, suijuer huijs
        voort onuersiens goeds tempel scoen
        Reijn bliuende van mans gedruijs
        door Engels woort ontfanck een soen
      
      
        Sij heeft gebaert moeder een struijck
        dien Gabriel hadde voorseijt
        wiens eer, noch in sijn mooders buijck
        sint Jan geslooten heeft verbreijt
      
      
        Leggen int hoij heeft sij gewilt
        oeck den cribbe heeft niet versmaet
        is met wenich mellick gestilt
        ende geuoet, diet al versaet
      
      
        Die hemelsche choren sijn blij
        de engelen loouen den heer
        den herderkens bekent wort hij
        die is herder en scepper, meer,
      
      
        Glorij sij v heer ombeureest
        die van een maecht gebooren sijt
        met vader ende heijligen geest
        in ewicheijt tot allen tijt.
      
    
  