
    
      
        Op u woerden syn niet te achten
        wankelbaer syn u gedachte
        oock veel broeser dan een riet
        u schoene woerden en u vyleine
        en sulle myn Ionck hert voerblye
        neen men neen men doet soe niet
      
      
        De Jonckmans Zyn soet Is gebleeken
        vol ontrou en valeche treeken
        sy was wel wys die sulck voer
        maer als sy koemen thaer voermeeten
        soe Is de liefde haest voergeeten
        neen men neen men doet soe niet
      
      
        Of Ick my soe verre voergaeten
        met u lief dronke of aete  :
        en u by my te slaepen liet
        of gy dan deet als die ontrouwe
        verliefd op een ander vrouwe
        neen men neen men doet soe niet
      
      
        Noch heb Ick een ander duchte
        Dat Ick van u lief besruchte
        en gy my liet Int voerdriet
        Ick sou lieuer dan doet gaen smaeken
        eer Ick tot sulken schant sou raeken
        neen men neen men doet soe niet
      
      
        Daer en behoutt maer een straet maere
        om de dochters teenegaere
        te brengen In soe groet voerdriet
        boeuen Dien ansach de sonde
        Ick en wil myn siel niet wonden
        neen men neen men doet soe niet
      
      
        Die dochters slachten de blomme
        Die gesloeten staen ronsomme
        en weest begeert al metter spoet
        maer soe haest sy sin ontloeken
        vallen sy van een gebroeken
        neen men neen men doet soe niet
      
      
        De dochters slachten de roese
        sy weeder staent een lange poese
        al ten peest en swaer voerdriet
        maer als sy koemen In doelen
        blyft haer saeck niet lanchger voerhoelen
        neen men neen men doet soe niet
      
      
        Men sach susanne seer beliegen
        van douders die haer wilde bedriegen
        die sy wyselick van haer stiet
        en koes veel lieuer dan doet te steruen
        Dan sy haer eer sou willen deruen
        neen men neen men doet soe niet
      
      
        Luikresyae die reyn roemsche vrouwe
        wert voerhaest en straf van rouwe
        Of my oock maer sulck geschiet
        Ick sou voerwaer den doet gaen kiesen
        eer Ick myn eer sou willen voerliesen
        neen men neen men doet soe niet
      
      
        Daerom Ionckmans laet u moet niet sinken
        noch en laet u niet vreemt dinken
        of u nu reetgues geschiet
        Den tyt kan noch draeyen en leeren
        want vrouwe sinne haest voerkeeren
        al en doe Ick sulcks niet.
      
    
  