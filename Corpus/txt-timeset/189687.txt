
    
      
        O Christenvolk, bemin uw' Heer,
        Uw' Heilant en zyn waare leer,
        En doe al 't geen hem kan behaagen.
        Houd zyne wet stantvastiglyk.
        Geef van uw liefde blyk op blyk,
        En leer van hem het leet verdraagen.
      
      
        Verzaak uw zelf en uwen wil.
        Schuw alle vyandtlyk geschil;
        En wil nooit iemant leet betoonen.
        Volg hem in kruis en lyden na.
        Merk op zyn lessen vroeg en spa,
        Om nimmer quaadt met quaadt te loonen.
      
      
        Volg zyne groote nedrigheit,
        Zyn zacht en vriendelyk beleit,
        Zyn' yver om Godts zaak te sterken.
        Volg zyn gehoorzaamheit aan Godt.
        O, hoe gelukkig is hun lot,
        Die naar dit groote voorbeeldt werken!
      
    
  