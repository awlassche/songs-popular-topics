
    
      
        Hoort ghy dochters en gesellen
        Wie ghy syt ionck ofte out
        Die v tot vryen gaet stellen
        En so gaeren waert gehout
        En stelt v hert niet also seer
        Na gelt en goet
        Maer voor al soeckt deucht en eere
        Wat ghy doet
      
      
        Gelt en goet sietmen nu vryen
        Voor waer meer als den persoon
        Eer en duecht steltmen besyden
        Die gelt heeft die spant die croon
        Die nu tmeeste heeft om te byeden
        Met bewys
        Die sietmen alle daech geschyen
        Eer en prys
      
      
        Compt daer een jonckman ter baene
        Die hem wat tot vryen stelt
        T eerst datmen na hoort vermaenen
        Of hy heeft middel van gelt
        Ten baet gheen liefde noch goetwille
        Lettet hem aent best
        Hy crycht terstont syn apostelle
        nihile opt request
      
      
        Maer compt daer een ingetreden
        Die gelt heeft in syn comtoor
        Die contant heeft te besteden
        Terstont crycht hy goet ghehoor
        Tis dan al met stuypen en nyghen
        Compt in monsieur
        Hy sal terstont die dochter cryghen
        Door tgelts faueur
      
      
        Gelt en goet sietmen nu vryen
        Bouen eer en goede faem
        Ouerdaet steltmen ter syen
        Die gelt heeft is aengenaem
        Tis alleens van wat religie
        Hoemen is gesint
        Die van gelt heeft die beste prouisie
        Wert bemint
      
      
        Eertyts hadmen goet behaeghen
        In eer deucht en een goet geslacht
        Daer hoertmen niet meer na vraghen
        Die gelt heeft die is geacht
        Al had een jonckman goe forency
        Wyscheyt en verstant
        Hy creech voorwaer gheen audiency
        Heeft hy gheen contant
      
      
        Giericheyt boos van naeture
        Wat hebt ghy al quaets gebaert
        Dat daer so menich goe perture
        Blyft gescheyden en ongepaert
        En dat al om een cleyn verschille
        Een hant vol gout
        Blyuen daer veel teghen haer wille
        
          Ongetrout
        
      
      
        Men placht oock voren te spreken
        Dat het liefde al vermocht
        Maer nu vintmen vreemde treecken
        Dat liefde wert om gelt vercocht
        Men mach nu oock niet meer singhen
        Dat liefde verwint
        Want het gelt doet wonder dinghen
        En maeckt liefde blint
      
      
        Orloff dochters en gesellen
        Wie ghy syt arm ofte ryck
        die v tot vryen gaet stellen
        Siet altyt na ws gelyck
        En stelt v hert niet also seer
        Na gelt oft goet
        Maer voor al soeckt deucht en eere
        Wat ghy doet
      
    
  