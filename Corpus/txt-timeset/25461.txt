
    
      
        Cristus is opgestanden
        al wt die Joden haer handen
        dus willen wij allegader vrolijck zijn
        cristus zal onse verlosser zijn
        
          Kijrieleijs
        
      
      
        Waer cristus niet verresen
        al met zijn goddelycke wesen
        wij waren gebleuen in groter noot
        Wij mosten al steruen den Ewyghen doet
        
          Kijrieleijs
        
      
      
        Christe die voer ten hellen
        om daer in vreden te stellen
        die in duijsternisse laghen so zeer beswaert
        god heeftse met zijn eewijghe licht verclaert
        
          Kijrieleijs
        
      
      
        Ghy princen ghij helsche soorten
        doet op v mueren en v poorten
        uwen rooff die wert u nu onthaelt
        En christus heeft al onse schult betaelt
        
          Kyrieleijs
        
      
      
        Cristus met groter eerwaerden
        sy lieue <moeder> hij openbaerden
        zijn lichaem claer bouen der sonnen schijn
        onsterffelijck verlost wt alle pijn
        
          Kyrieleijs
        
      
      
        Christus die vantse wenen
        die suyuer marie magdalenen
        god heeftse vertroost in haer verdriet
        als eenen hofman tis so geschiet
        
          kijrieleijs
        
      
      
        Twee discipulen quamen gaende
        na Emaus sij waren verslaende
        christus lijden die hadde haer so wel geloont
        als een pelgrijm heeft hem god verthoont
        
          kyrieleijs
        
      
      
        Weest cristus lijden gedachtich
        hij is dat paeschlam warachtich
        gheoffert anden cruce voor onse misdaet
        dat dede die Joden haer valschen raet
        
          kijrieleijs
        
      
      
        Verblijt v ghij christen int ghemeijne
        met maria die duyuere fonteijne
        die coopmanschap die Judas heeft gedaen
        die is ons allen so wel vergaen
        Kyrieleijs. Alleluya
      
    
  