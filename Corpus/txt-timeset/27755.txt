
    
      
        O God van Hemelrijcke
        Siet toch neder int Aertsche dal,
        Op u Kind'ren al ghelijcke,
        Die bedruckt zijn over al,
        Al vanden Duck dalve, met wreeden geschal
        Hy vervolcht de Christenen groot en smal
        Voor Haerlem buyten der stede,
        Daer leyt hy met grooten onvrede.
      
      
        Duc dalve sant dry Posten ghetrouwen
        Voor Haerlem die stede valiant,
        Of sy de Stadt opgheven wouden,
        Van sConincx weghen in zynder hant,
        Oft wy eysschen de Stad te sweerd' en te brant,
        Soo wy die winnen met stormender handt,
        En salder niemant houden sijn leven
        Wilt u in onser ghenade gheven.
      
      
        Doe sprack een Borgher van waerden:
        Wy hebben wel van zijn ghenade ghehoort,
        Al aen die schamel Borghers van Naerden
        Die zijn soo deerlick vermoort:
        Mans, Vrouwen, Kinders, men sloegent al doot,
        Die Borghers van Zutphen deden open de poort,
        Men woudese in ghenade ontfanghen,
        Maer zijn gheslaghen ende ghehanghen.
      
      
        De stadt wy niet opgheven,
        Sprack die Overste Luytenant,
        Wy willense bewaren van sConincx wegen
        En gheven ons in Godes hant,
        Ghy wilt den Coninck verderven zijn lant,
        Vermoort de lieden aen elcken kant
        Met kruyt en loot wy u verwachten
        Van hongher suldy ons niet versmachten.
      
      
        Sy schoten doen wel seven daghen
        Op Haerlem met grooten ghewelt
        Met Cartouwen en dobbel Slanghen
        Hebben zy op de mueren ghestelt,
        Maer die van Haerlem schoten lustich int velt
        Sy hebben soo menighen Ruyter ghevelt
        En so menich Spaengiaert gheschoten
        T'welck heeft den Cornel verdroten.
      
      
        Men sach Haerlem bestormen
        Met macht vielen de Spaengiaerts an
        Daer laghen so veel int velt ghestorven,
        Viermael sijnse gheslaghen daer van
        Want de vrouwen quamen soo stoutelick an,
        Met steenen peckreepen vier ende vlam,
        Wierpense de Spaingiaerts vande mueren
        Sy kreten als leelicke dieren.
      
      
        Doen zy den lesten storm verlooren
        Bleeffer wel achthondert doot en ghewont
        De Spaengiaerden schudden haer ooren,
        Ghelijck als eenen water hondt
        Sy traden haer geweer met voeten terstont
        Sy riepen met Tyrannigher herten gront,
        God was een Lutriaen gheworden,
        Doe sy d'onnoosel niet en konden vermoorden.
      
      
        Sestien Vaendel knechten ghetrouwen
        Sijn te Haerlem binnen ghewent
        En twee Vaendels ghemonsterde Vrouwen,
        Hebben so menighen Spaengiaert gheschent,
        Int stormen doen zy grooten ghewelt,
        En draghen dat Vendlijn als een Heldt,
        Soo Lustelick in haer handen
        Duc dalve tot sijnder schanden.
      
      
        Die van Haerlem wilt hooren
        Hebben twee Poorten wijt op ghedaen,
        Als of zyt gaven verlooren,
        Dat hebben die Spaengiaerts verstaen,
        Den Cornel riep loop an, loop an,
        Nu slaet al doot, spaert Vrou noch Man
        Want zy hebbent verloren ghegheven,
        En laet die Kinders inder Wieghe niet leven.
      
      
        De Spaengiaerts zijn voorgheloopen,
        Om te vermoorden dat Christen bloet,
        Een loose Brugghe was binnen der Poorten
        Die brack in met al dat Spaensche ghebroet
        Daer bleeffer wel seshondert doot
        Misericordia riepen zy al cleyn en groot
        Doen de achterste dat verstonden,
        Daer en was geen Kar aen haer eers ghebonden.
      
      
        Doen zijn die van Haerlem uytghetoghen
        Met een so evelen moet
        Sy hebben so fellick gheslaghen
        Dat sy ginghen door haer bloet
        De Spaensche Cornel die bleef daer doodt
        Met veel soldaten en Capiteynen groot
        God heeft haer victory ghegheven
        Noch hebbense tgheschut naer Haerlem ghedreven,
      
      
        Och wy arme Dulck dalfs knechten,
        Sterven hier van armoede groot
        Hoe souden wy konnen ghevechten
        Hier lichter so vele doot
        Tis al potz marter, potz lyden aen allen oort
        Heeft ons die Duyvel in Hollant ghevoert
        Och ten helpt pijpen noch Trommen
        Als de Hollanders beghinnen te kommen.
      
      
        Een Borgher van Haerlem ghepresen,
        Heeft in Duckdalvens legher ghevoert
        Vyftien Hollantsche ghevalste Kesen
        Die daer af aten die bleven al doot.
        Een Spaengiaert vraechde hem metter spoet
        Van waer brengdy dese Kesen goet,
        Van Amsterdam mijn goede Senioeren
        De Spaengiaert sprac wilt ons tAmsterdam voeren.
      
      
        Tghebeurde des avonts late
        Wolden de Spaengiaerts schampen daer van
        Daer quamen seven Spaensche soldaten,
        Sy dwonghen desen goeden Man
        Dat hyse moeste voeren na Amsterdam
        Die twee hadden gulden ketens an,
        Die Voerman heeft een mijl of twee omghereden,
        Hy brochtse te Haerlem binnen der steden.
      
      
        Doe zy te Haerlem quamen,
        De Vrouwen riepen al even dol,
        Hier comen seven heylighe mannen,
        Tisser effen een galghe vol,
        Die Spaengiaerts kreghen so menighen sol,
        Sy schudden haer eers sy krauden haer bol,
        Des morghens sachmense hanghen en proncken
        De Borgers den Voerman een gout keten geschoncken.
      
      
        Oorlof ghy Christenen verheven,
        Bidt voor ons Hollanders kleyn en groot
        Dat God ons victory wil gheven
        Teghen onse Vyanden verwoet:
        Wy willen nu strijden tot inden doot:
        Al sterven wy dan om Gods woort,
        So bidden wy Christum ghepresen
        Dat hy ons ziel wil ghenadich wesen.
      
    
  