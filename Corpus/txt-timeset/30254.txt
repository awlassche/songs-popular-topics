
    
      
        O nactegael in wilde princes amrues
        botscapt myn lief zeer milde
        dat blomken gracieur
        -ick wilde dy segge
        en secht die scoene roesette
        ick wilde wel syn met huer
      
      
        corst ick contsent ghecryghen
        van dat frans medelyn
        en spreken sonder verswyghen
        voer huer clyen vinsterken
        qvi nyders moechten beletten
        my voelghen op dat spuer
      
      
        minnaer wilt v bedenken
        verstaet wel mynen sin
        wilt my in trou scenken
        eer ick bedroeghen ben
        compt dan op myn gheloerriette
        en spreken sonder ghetoeur
      
      
        scoen lief dats myn begherte mynen wille
        ic bit iu om confoert
        dat ich met iu in stille
        maech segghen myn rappoert
        myn trowe ryen sonder smette
        wil ic v dan legghen veur
      
      
        daer waeren sy verboerghen
        des twe scoen lieuen siet
        wan sauons tot den morghen
        den tyt verdriet haer niet
        den ruyter nam syn singnette
        en sconcse de maghet puer
      
      
        ic dancke v minnaer verheuen
        van wer trowe groet
        ick hoope v al myn leuen
        by te blyuen tot inder doet
        oerlof die dit liedeken sette
        sy en viel haer lief niet suer
      
    
  