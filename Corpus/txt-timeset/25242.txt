
    
      
        Laet ons blij sijn op desen dach
        godt louende met blijde moet
        laet ons bidden sonder verdrach
        dat godt ons geue goede spoet
      
      
        Het gebet van sijn dienaer
        heeft veel verlost vuijt dangier
        door sint Niclaes verdiensten claer
        sijn veel beurijt van quaet bestier
      
      
        Oeck maechden, wesen al van als
        hij heeft geholpen mildelick
        beschermende van opset vals
        heeft haer voorcomen mildelick
      
      
        Tegen ketters was hij zeer stout
        en liet niet toe dat zij leerden
        Goodts kerck beminden hij als gout
        suijuer te houden, hij weerden
      
      
        Laet ons oock leeren soberheijt
        miltheijt, verdult, lieff excellent
        Godt wil ons gunnen vrolicheijt
        Vre, hier, hiernae vroecht sonder ent
      
      
        Loff godt van alle gauen zoet
        den vader soen en heijlich geest
        wij bidden, verhoort ons deuoot
        maect dat wij v beminnen meest
      
    
  