
    
      
        O schandelijcke toover-tongh!
        O! dobbel hert soo vanden nijt beseten,
        Hoe preesdy't liecken dat ick lestmael songh?
        Tot uwer eer ghemaeckt:
        Tgheen my ghenoegh voorsekert heeft ghespeten,
        Midts uwe min die door gheveynstheydt blaeckt,
        In't licht gheraeckt.
      
      
        Mijn maeghde-borst voor u ontdaen
        Parst sucht op suchten, door het innich beven,
        Mijn ooghen leken, door het droef ghetraen,
        Verrader die mijn ziel!
        Hebt met gheweldt schier uyt het lijf ghedreven,
        Als uyt dijn mont soo menich laster viel,
        Ramp-salich fiel.
      
      
        Ach ooghen die het all' door-sien!
        En laet de loghen nit verborghen blijven
        Ghelijck den nacht, moet voor den dach gaen vlien,
        Soo moet de waerheyt oock,
        Als d'oly boven't water stadich drijven,
        Ghelijck den stercken windt, vernielt den roock,
        Verdwijn u spoock.
      
    
  